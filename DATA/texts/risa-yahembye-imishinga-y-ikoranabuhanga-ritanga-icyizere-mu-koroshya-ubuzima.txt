Ikigo cy’Igihugu gishinzwe Ikoranabuhanga mu Itumanaho n’Isakazabumenyi (RISA) cyahembye imishinga itanu yagaragaje udushya mu ikoranabuhanga hagamijwe korohereza abafite ubumuga mu buzima bwabo bwa buri munsi kugira ngo bajyane n’abandi mu iterambere.
 
Ikigo cy’Igihugu gishinzwe Ikoranabuhanga mu Itumanaho n’Isakazabumenyi (RISA) cyahembye imishinga itanu yagaragaje udushya mu ikoranabuhanga hagamijwe korohereza abafite ubumuga mu buzima bwabo bwa buri munsi kugira ngo bajyane n’abandi mu iterambere.
 
Imishinga itanu yahembwe yatoranyijwe muri 60 yakiriwe mu irushanwa ryateguwe hagamijwe guhanga udushya mu ikoranabuhanga ryatuma abafite ubumuga babona ibikoresho bakwifashisha bikaborohereza kujyana n’abandi mu iterambere byiswe “Innovative4DisabilityInclusion.”
 
Ni irushanwa riri mu murongo w’intego z’iterambere rirambye na Gahunda y’Igihugu yo kwihutisha Iterambere yo gutera imbere nta Munyarwanda usigaye inyuma.
 
Ryateguwe na RISA ifatanyije na Minisiteri y’Urubyiruko n’Umuco n’Ishami ry’Umuryango w’Abibumbye rishinzwe gutsura amajyambere (UNDP).
 
Umuyobozi wa RISA, Muhizi Innocent, yavuze ko umushinga wo gushyiraho ayo marushanwa bawutekereje bamaze kubona ko abafite ubumuga batari kujyana n’abandi mu iterambere.
 
Ati “Twasanze uko igihugu kigenda gitera imbere hari igice kimwe cy’Abanyarwanda bashobora kuzasigara inyuma na bo ntibakomeze gutera imbere nk’abandi, abo ni abafite ubumuga.”
 
Mu mishinga yahembwe harimo ufasha abafite ubumuga kumvikana n’abatabufite batanazi ururimi rw’amarenga, aho ufite ubumuga akora amarenga akiyandika mu magambo binyuze muri Application ishyirwa muri telefoni.
 
Uwabaye uwa kabiri ni uw’igare rya moteri ritwara abafite ubumuga ridakeneye urisunika.
 
Ubwo yagaragazaga uwo mushinga, Byukusenge Viateur yavuze ko utwaye iryo gare azajya yitwara akoresheje telefoni cyangwa yiyobora nk’uko batwara imodoka.
 
Ati “Ukuntu iyo ntebe ikoze ifite moteri y’ibyerekezo bine, iyo ushatse kujya imbere ukanda kujya imbere, dushyiraho ibyerekezo bitewe n’ururimi uwo muntu yumva, kujya imbere, ibumoso n’iburyo no gusubira inyuma no guhagarara. Ntabwo akenera umuntu umusunika ni we ubyikorera yashaka agakoresha na telefoni cyangwa akayobora nk’imodoka.”
 
Umushinga wabaye uwa mbere ni uwerekeye uburyo abafite ubumuga bazajya bagaragza ibibazo byabo bikagera ku nzego zose zibishinzwe hakoreshejwe ubutumwa bugufi.
 
Mutuyimana Célestin wakiriye miliyoni 4 Frw y’igihembo cy’uwo mushinga wahize indi yabwiye IGIHE ko watangiye gukoreshwa mu Karere ka Kamonyi.
 
Yavuze ko ufite ubumuga ubishoboye azajya yiyandikira ubutumwa utabishoboye akandikirwa n’undi ubundi akohereza ku murongo inzego zose zibishinze zihuriye kuri uwo murongo.
 
Ati “Ajya ahandikirwa ubutumwa bugufi akandika ikibazo afite, akohereza ikibazo cye kikaba cyabonywe na za nzego zose zishinzwe abafite ubumuga kuva ku rwego rw’umudugudu kugeza ku rw’igihugu bagatangira kugishakira igisubizo.”
 
Cyakora abo bose bagaragaje imishinga bagarukaga ku kuvuga ko nibabona amafaranga bazakomeza, ibyumvikanisha ko badafashijwe yaba imishinga irangiriye mu marushanwa igiye ayo bahembwe atabageza aho bifuza.
 
Muhizi yabwiye IGIHE ko bazabafasha kugeza ibyo bikoresho bitangiye gukoreshwa.
 
Ati “Ikizakurikiraho ni ukureba ukuntu tubakurikirana tukabafasha ku buryo bafata ibihangano byabo bakabinononsora bakabinoza ku buryo bitangira kuba ibikoresho biri hanze abantu bafite ubumuga batangira kwifashisha mu buzima bwabo bwa buri munsi.”
 
Umunyamabanga Nshingwabikorwa w’Inama y’Igihugu y’abafite Ubumuga, Ndayisaba Emmanuel, yavuze ko ikoranabuhabuhanga ryagaragajwe rigejejwe ku ndunduro byafasha kugabanya igiciro cy’ibikoresho bitumizwa mu mahanga.
 
Ati “Byagaragaje ko mu minsi mike dushobora kwikorera amagare, ubwayo tuyakura hanze agahenda bitandukanye, ni ukuvuga ngo bariya bana babashije kunoza ririya gare rigakorerwa hano mu gihugu, urumva inyungu zaba zirimo ariya madevize dukoresha dutumiza amagare hanze, ari ukuyabona bitugoye, ari ukuyabona aduhenze ibyo byose byavaho.”
 
Yakomeje agira ati “Niba umuntu ashobora kugira inkoni y’abatabona, imubwira ko agiye guhura n’imbogamizi n’ikintu cyamubangamira ikabimubwira mbere ni ukuvuga ngo ba bantu tujya tugira bagwa mu mifuregi inyuranye y’imihanda ntabwo baba bakivunikiyemo.”
 
Muri rusange abitabiriye iryo rushanwa biganjemo  urubyriruko. Harimo abagore 10 n’abafite ubumuga ubwabo bagera kuri barindwi.
 
Minisitiri w’Urubyiruko n’Umuco, Mbabazi Rosemary, yabwiye abafite ubumuga ejo ari heza. Yibukije ko Politiki y’igihugu idaheza abafite ubumuga mu bikorwa byose kandi ko biri gukomeza gushyirwamo imbaraga.
 
Ati “Ejo harashoboka kugira ubumuga si ukudashobora, dukeneye gufatanya ubufatanye ni cyo kintu cya ngombwa.”
 
Yanashimye ko abagaragaje imishinga biganjemo abize mu mashuri y’Ikoranabuhanga n’Ubumenyingiro (IPRCs) bigaragaza ubushobozi bw’abana b’Abanyarwanda n’uruhare rw’uburezi bw’u Rwanda.
 
Amagare akoresha moteri agurwa hanze y’u Rwanda, ashobora kurenza miliyoni ziri hagati y’eshanu na zirindwi zishobora kugera mu icumi bitewe n’imiterere yayo.
 
Kugeza ubu mu Rwanda hari abafite ubumuga bagera ku bihumbi 446 mu byiciro byose, biganjemo abafite ubw’ingingo.
 
Amafoto: Munyarugerero Gift
 
