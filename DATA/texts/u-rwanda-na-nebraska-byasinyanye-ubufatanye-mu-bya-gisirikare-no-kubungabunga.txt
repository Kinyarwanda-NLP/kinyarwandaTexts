Igisirikare cy’u Rwanda (RDF) cyasinyanye amasezerano y’ubufatanye n’icya Leta ya Nebraska  imwe mu zigize Leta Zunze Ubumwe za Amerika cyizwi nka Nebraska National Guard, agamije gufatanya mu bijyanye no kubungabunga amahoro ku isi, guhangana n’ibiza  n’ibindi.
 
Igisirikare cy’u Rwanda (RDF) cyasinyanye amasezerano y’ubufatanye n’icya Leta ya Nebraska  imwe mu zigize Leta Zunze Ubumwe za Amerika cyizwi nka Nebraska National Guard, agamije gufatanya mu bijyanye no kubungabunga amahoro ku isi, guhangana n’ibiza  n’ibindi.
 
Ni amasezerano yasinyiwe i Kigali kuri uyu wa Kane, tariki ya 12 Ukuboza 2019 hagati y’Umugaba Mukuru w’Ingabo z’u Rwanda, Gen Jean Bosco Kazura n’Umuyobozi w’Ingabo za Nebraska, Maj. Gen. Daryl L. Bohac.
 
Impande zombi zizahererekanya abahanga mu bijyanye no guhangana n’ibiza no kubikumira, gushyira ingufu mu bijyanye n’ubufatanye mu kubungabunga amahoro n’ibindi.
 
Nebraska ni imwe muri leta 50 zigize Leta Zunze Ubumwe za Amerika,  ifite kilometero kare zirenga ibihumbi 200. Mu 2018 iyi leta yari ituwe n’abaturage miliyoni 1.9.
 
Gen Kazura yavuze ko uru ari urugendo rwatangiye mu 2010, mu 2019 impande zombi zikaba aribwo zirushyize mu bikorwa.
 
Yagize ati “Uyu ni umunsi wo kongera ubufatanye hagati ya Leta Zunze Ubumwe za Amerika n’u Rwanda by’umwihariko Leta ya Nebraska, twishimiye ibi kuko twese tuzi ibizava muri aya masezerano, ntabwo ari uruhande runaka rwari rukeneye urundi ahubwo ni zombi.”
 
Yavuze ko Ingabo z’u Rwanda zizakora uko zishoboye ku buryo aya masezerano azagera kuri byinshi, asaba abayobozi guhuza imbaraga kugira ngo Isi igire amahoro.
 
Umuyobozi w’Ingabo za Nebraska, Maj. Gen. Daryl L. Bohac, avuga ko ubu bufatanye buzungukira impande zombi.
 
Yavuze ko iyi leta idafite ubuzobere mu bijyanye no kubungabunga amahoro ku Isi, nk’uko u Rwanda  rubimazemo igihe.
 
Yagize ati “Ubu ni ubufatanye hagati y’impande zombi ntabwo ari Leta Zunze Ubumwe za Amerika zije mu Rwanda ahubwo ni ubufatanye buhari ku mpande zombi, si ukuvuga ko ari u Rwanda rudukeneye ni twese dukeneranye. Ubu bufatanye ni bwiza kuko twubaha ingufu z’igisirikare cy’u Rwanda mu kubungabunga amahoro, ni ikintu tudafiteho  ubumenyi nk’ingabo za Nebraska, tuzabigiraho byinshi  ariko natwe tubagezeho ubumenyi dufite.”
 
Umuvugizi w’Ingabo z’u Rwanda, Lt Col Innocent Munyangango, yavuze ko aya masezerano afungura inzira nyinshi mu bijyanye n’ubumenyi, ubufatanye mu bya gisirikare n’ibindi.
 
Yavuze ko nyuma yo gusinyana amasezerano, abahanga mu bya gisirikare muri RDF na Nebraska bazahura barebe ibifitiye akamaro impande zombi, uko iminsi izagenda niko bazagenda bareba ibibereye impande zombi.
 
Avuga ko kuba iyi leta iri mu zikunze kwibasirwa n’ibiza birimo imyuzure n’inkangu kandi izi ngabo zikaba ziri mu zihangana nabyo, ubu ari ubumenyi bazasangiza u Rwanda.
 
Amafoto: Munyarugerero Gift
 
