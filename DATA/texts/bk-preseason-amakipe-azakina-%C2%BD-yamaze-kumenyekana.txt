Amakipe ane azakina ½ cy’irushanwa ribanziriza Shampiyona ya Basketball ryateguwe n’umuterankunga wayo ‘’Banki ya Kigali PLC’’ yamaze kumenyakana,  aho Espoir BBC izongera guhura na Patriots BBC mu gihe REG BBC izahura na APR BBC mu bagabo.
 
Amakipe ane azakina ½ cy’irushanwa ribanziriza Shampiyona ya Basketball ryateguwe n’umuterankunga wayo ‘’Banki ya Kigali PLC’’ yamaze kumenyakana,  aho Espoir BBC izongera guhura na Patriots BBC mu gihe REG BBC izahura na APR BBC mu bagabo.
 
Nyuma y’imikino y’amatsinda yasojwe mu mpera z’icyumweru, Patriots BBC, REG BBC na APR BBC zazamutse ziyoboye amatsinda uko ari atatu.
 
Amakipe ya Espoir BBC na 30 Plus yabaye aya kabiri mu itsinda A na B, byongeye anganya amanota, ni yo yakuwemo ikipe imwe yiyongera ku yandi atatu yabaye aya mbere.
 
Nyuma yo kwifashisha itegeko ry’Ishyirahamwe Mpuzamahanga rya Basketball (FIBA), Espoir BBC yari izigamye amanota menshi (15) ni yo yabonye itike ya ½ imbere ya 30 Plus, yo yari ifite umwenda w’amanota arindwi.
 
Iyi mikino ya ½ irakinwa kuri uyu wa Kane tariki ya 12 Ukuboza mu rwego rwo gufasha ikipe ya Patriots BBC kubona umwanya uhagije wo kwitegura ijonjora rya kabiri ryo gushaka itike yo gukina irushanwa rya Basketball Africa League, rizabera i Kigali hagati ya tariki ya 17 na 22 Ukuboza 2019.
 
Umukino wa mbere wa ½ uzahuza Patriots BBC na Espoir BBC guhera saa 19:00 muri Petit Stade i Remera. Ubwo amakipe yombi yaherukaga guhurira mu itsinda A, Patriots BBC yatsinze amanota 110-92.
 
Guhera saa 21:00, REG BBC izisobanura na APR BBC kuri iki kibuga.
 
Ku wa Gatanu, iri rushanwa rizakomeza mu cyiciro cy’abagore, aho The Hoops izakina na Ubumwe WBBC saa 18:00  mu gihe umukino wa nyuma mu bagabo uzaba guhera saa 20:00 muri Petit Stade.
 
Ku wa Gatandatu, abagore bazongera bakine, Ubumwe ihure na RP IPRC Huye WBBC guhera saa 15:00 muri Petit Stade  mu gihe APR WBBC izakina na The Hoops guhera saa 17:00.
 
Banki ya Kigali yatangiye gutera inkunga Shampiyona ya Basketball guhera mu mwaka ushize w’imikino, aho iy’uyu mwaka w’imikino izatangira muri Mutarama 2020.
 
