Abaturage batandukanye bo ku Kirwa cyo ku Nkombo mu Karere ka Rusizi ntibavuga rumwe ku muco w’abagore bakarabya ibirenge abagabo babo ukunzwe gukorwa n’abatuye muri aka gace.
 
Abaturage batandukanye bo ku Kirwa cyo ku Nkombo mu Karere ka Rusizi ntibavuga rumwe ku muco w’abagore bakarabya ibirenge abagabo babo ukunzwe gukorwa n’abatuye muri aka gace.
 
Ubusanzwe mu Kirwa cyo ku Nkombo usanga abagore baho bakunze kugira umuco wo gukarabya ibirenge abagabo babo mu rwego rwo kubereka ko babakunda kandi babubaha.
 
Nubwo uyu muco  wa kera ukigaragara muri iki Kirwa, ntuvugwaho rumwe n’abagituye kuko hari abavuga ko kuba hakiri abagore bakarabya abagabo ibirenge ari ikimenyetso kigaragaza ko muri aka gace abagore bagikandamizwa.
 
Bamwe mu banyenkombo baganiriye na IGIHE bavuga ko muri iki gihe nta mugore wagakwiye kuba agikarabya umugabo we ibirenge ndetse uwo muco ukwiye gucika kuko ari uwa kera.
 
Barabona Evariste we yemeza ko uyu muco wo gukarabya abagabo ibirenge ukorwa n’abagore ari uwo basigiwe n’abakurambere babo.
 
Ati  “ Kera iwacu umugabo bamwitaga umwami umugore yabaga yamuterura akamujyana ahantu akamwoza akamujyana ku buriri akamusiga cyangwa se akaba yakora ibintu byose umugabo yicaye aho atanga itegeko gusa, n’ubu umugore ashobora kukoza ibirenge ariko ntabwo bikiri itegeko nka bya bindi bya kera.”
 
Yakomeje avuga ko nawe atabara  inshuro umugore we yamukarabije ibirenge ariko ashimangira ko ubu atakibimukorera kuko bamaze gusaza.
 
Uwitwa Biyoga Lambert   we yagize ati “ Umugore wawe mwiza mukundanye nta kibazo rwose aragukarabya nyine akakoza ibirenge byagera aho akajya kugusasira ukajya kuryama kuko ni umuco twakuye ku basekuruza.”
 
Nyirarukundo Alexiane yavuze ko we  adashobora koza umugabo we ibirenge mu gihe nta kibazo umugabo afite.
 
Ati “ Impamvu ntakunda kumukarabya mbyuka mu gitondo njya gushakisha nava  gushakisha nkashaka  umwanya wo gukarabya abana noneho kuko na we atari ikimuga aba agomba kwikarabya.”
 
Yongeyeho ko abagore bakarabya abagabo babo ibirenge ari aba kera atari abo muri iki gihe.
 
Umuyobozi wungirije Ushinzwe Iterambere ry’Ubukungu mu Karere ka Rusizi,Kankindi Leoncie, we avuga ko yumva nta kibazo kirimo kuba umugore yakarabya ibirenge umugabo we mu gihe nta gahato yamushyizeho.
 
Ati “ Uwo muco ntabwo navuga ko nywuzi ariko binabayeho babiziranyeho n’umugore azi ko ntacyo bimutwaye njye numva nta kibazo kirimo kuko yaba ari nko kumwitaho kuko  mu mibanire y’abantu buri wese afite uko abana n’undi bipfa kuba bitamubangamiye.”
 
Yavuze ko ikibazo cyavuka igihe umugore abikoze ku gahato, nta bushake yabigizemo.
 
Umuco wo gukarabya abagabo wahozeho kera muri aka gace gaherereye rwagati mu kiyaga cya Kivu.
 
