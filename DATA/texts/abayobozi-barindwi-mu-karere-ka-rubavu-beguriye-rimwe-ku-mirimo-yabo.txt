Abayobozi batandatu bari bayoboye amashami n’umukozi umwe mu Karere ka Rubavu beguye ku mirimo yabo nyuma yuko Minisitiri w’Ubutegetsi bw’Igihugu anenze atunze agatoki ibibazo birimo icy’icyuho gihabwa ruswa n’amacakubiri.
 
Abayobozi batandatu bari bayoboye amashami n’umukozi umwe mu Karere ka Rubavu beguye ku mirimo yabo nyuma yuko Minisitiri w’Ubutegetsi bw’Igihugu anenze atunze agatoki ibibazo birimo icy’icyuho gihabwa ruswa n’amacakubiri.
 
Aba bayobozi bose beguriye rimwe ku mugoroba wo kuri uyu wa Kabiri, tariki ya 17 Ukuboza 2019.
 
Abeguye ni Dukundimana Espérance wari ushinzwe abakozi n’ibikoresho; Rugomboka Daniel wari ushinzwe Imirimo y’Inama Njyanama; Mwangange Médiatrice wari ukuriye Ishami ry’Uburezi; Rukabu Benoit wari ukuriye Ishami ry’Iterambere; Karasira Donat wari ushinzwe Imari; Gahunde Gilbert wari ukuriye Ishami rishinzwe Imiyoborere myiza na Kayitesi Marie Claire, umukozi ushinzwe Ibiza.
 
Dukundimana na Kayitesi baherutse gufungwa bakurikiranyweho kugira uruhare mu iyangirika rya sima yari mu bubiko ariko urukiko rwategetse ko bafungurwa bakaburana bari hanze.
 
Dukundimana we mu mwaka wa 2017 yari yarafunganywe n’uwahoze ari Umuyobozi w’Akarere ka Rubavu, Sinamenye Jérémie ubwo babangamiraga umukandida Mpayimana Philippe wiyamamarizaga kuba umukuru w’igihugu.
 
Umunyamakuru wa IGIHE uri mu Karere ka Rubavu yagerageje kuvugisha abayobozi b’akarere ariko ntibagira icyo bamutangariza kugeza ubwo iyi nkuru yandikwaga.
 
Ubwo yageraga ku biro by’akarere yasanze ibiro bakoreragamo biri gufungwa ndetse amazina yabo ari gukurwaho.
 
Mu nama Nshingwabikorwa y’Akarere ka Rubavu yabaye ku wa Mbere, Minisitiri w’Ubutegetsi bw’Igihugu, Prod Shyaka Anastase, yavuze ku bibazo by’uruhererekane birimo ruswa, akajagari mu miyoborere amacakubiri ashingiye ku turere “byamunzwe Rubavu” bitewe n’udutsiko tw’ “Abagogwe n’ Abagoyi” duhora guhanganye.
 
Prof Shyaka Anastase yabwiye abayobozi b’inzego zose kuva ku mudugudu ko bibabaje kubona ruswa yarabaye karande muri aka karere kugeza ubwo uvuze ruswa yumva Rubavu.
 
Yabwiye abaturage ba Rubavu ko bakiri inyuma muri gahunda ya ndi Umunyarwanda abasaba kujyana n’abandi. Yavuze ko Leta igiye gushyira imbaraga mu gusenya iryo rondakarere ry’Abagoyi n’Abagogwe kuko bidakozwe kare byazasenya igihugu.
 
Ati “Mwikwikururira umuriro, turatsa ikibatsi cy’ubumwe bw’Abanyarwanda mwituzanira Satani. Amacakubiri iki gihugu cyayabayemo, ibibazo byabaye turabizi. Nonese kuki mwongera kwiyegereza ishyano murireba, kuki mwongera mugashaka gutaha ubukwe bwo gusezerana n’amacakubiri?”
 
Bivugwa ko icyo kibazo uretse kuba mu baturage kiri no muri bamwe mu bayobozi b’inzego z’ibanze muri ako karere.
 
Ubushakashatsi ku gipimo cy’ubumwe n’ubwiyunge mu Rwanda bwa 2015, bwagaragaje ko Abanyarwanda 27.9% bakibona mu ndorerwamo y’amoko, aho Akarere ka Rubavu kari ku isonga ku ijanisha rya 74.4%.
 
