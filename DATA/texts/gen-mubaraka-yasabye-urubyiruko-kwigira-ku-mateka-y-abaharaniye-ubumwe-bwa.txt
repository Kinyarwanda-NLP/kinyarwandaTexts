Umuyobozi w’ingabo mu Mujyi wa Kigali no mu Ntara y’Iburasirazuba, Gen Maj Mubaraka Muganga, yagaragaje uko abanyarwanda batangiye guharanira ubumwe bwa Afurika kuva kera.
 
Umuyobozi w’ingabo mu Mujyi wa Kigali no mu Ntara y’Iburasirazuba, Gen Maj Mubaraka Muganga, yagaragaje uko abanyarwanda batangiye guharanira ubumwe bwa Afurika kuva kera.
 
Yavuze ko uru rugamba rwatangiye ubwo abarimo Gen Gisa Rwigema, Perezida Kagame n’abandi bajyaga mu rugamba rwo kubohora bimwe mu bihugu bya Afurika nka Mozambique, Zimbabwe n’ahandi.
 
Gen Mubaraka yasabye urubyiruko kwigira kuri ayo mateka meza yaranze abanyarwanda na bo bakarushaho gukomeza gukora ibikorwa byiza bizatuma Afurika irushaho kuba nziza.
 
Ni mu kiganiro yahaye urubyiruko rusaga 1200 rwo mu turere twose tugize intara y’iburasirazuba rwitabiriye ibiganiro byateguwe na Pan African Movement, Ishami ry’u Rwanda, byabereye mu Karere ka Ngoma kuri stade ya Cyasemakamba kuwa Kabiri.
 
Gen Mubaraka yavuze ko bitewe na Politike mbi u Rwanda rwari rufite, bamwe mu banyarwanda babaga hanze y’igihugu bagiye bishyira hamwe n’urundi rubyiruko rwo mu bindi bihugu bagaharanira kuba afurika yaba umugabane umwe utekanye.
 
Ibi byose byari bishyize imbere ko umuturage yongera gusubirana ijambo, Afurika yongere kuba imwe, habe ukwishyira ukizana kw’abanyafurika.
 
Yavuze ko aho hose baharwanye badategereje ikindi gihembo, asaba urubyiruko kubigiraho bagakunda afurika kandi bagakora ibyiza badategereje igihembo.
 
Gen Mubaraka yasabye urubyiruko gusigasira amateka meza igihugu gifite kandi bakirinda gukora ibidahesha ishema u Rwanda.
 
Ati “Wimpa igihugu cyawe amaraso imbwa zikayanywera ubusa, ni ukuvuga ngo twese igihugu cyitwa u Rwanda, gifite ibyo kidukeneyeho ari byo kwitanga tutizigamye.”
 
Umuyobozi w’urwego rw’ubugenzacyaha mu Ntara y’Iburasirazuba, Rutaro Hubert, yabwiye urubyiruko ko kubanza kwirinda ibiyobyabwenge ari byo bizatuma ruvamo abantu bakomeye ndetse rukagura intekerezo zarwo mu guteza imbere umugabane wa Afurika.
 
Yavuze bibabaje cyane kuba hakiri urubyiruko rwinshi rukireberera rugenzi rwarwo rwishora mu biyobyabwenge, abasaba gutanga amakuru bagafashwa hakiri kare bataraba imbata yabyo.
 
Rumwe mu rubyiruko rwitabiriye ibi biganiro rwatahanye intego zo kurushaho gukora neza badategereje ibihembo ndetse bakanakebura bagenzi babo mu gihe babona ko batannye.
 
Tuyisenge Anastasie uturuka mu Karere ka Kayonza, yavuze ko muri ibi biganiro yamenye byinshi ku Rwanda na Afurika n’uko agomba kugira imbaraga mu byo akora akanabishishikariza n’abandi.
 
Ati “Ngiye gufatanya n’abandi gushishikariza urundi rubyiruko gukora neza kandi bagakunda umugabane wa Afurika.”
 
Ibi biganiro bikaba byari bifite insanganyamatsiko igira iti “Rubyiruko twirindire ubuzima, imbere hacu ni heza.”
 
