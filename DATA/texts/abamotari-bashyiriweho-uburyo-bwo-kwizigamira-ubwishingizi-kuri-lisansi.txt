Abamotari bo mu bice bitandukanye by’u Rwanda, bashyiriweho uburyo bazajya bizigamira amafaranga y’ubwishingizi bw’ubuzima ku yo banywereye lisansi ku munsi.
 
Abamotari bo mu bice bitandukanye by’u Rwanda, bashyiriweho uburyo bazajya bizigamira amafaranga y’ubwishingizi bw’ubuzima ku yo banywereye lisansi ku munsi.
 
Kugira ngo umumotari yizigamire bimusaba kunywera lisansi kuri sitasiyo ya Merez akoresheje ikarita y’ikoranabuhanga.
 
Uko umumotari azajya anywa lisansi azajya akurwaho amafaranga 40 FRW kuri konti ye ya Mobile Money, ikoreshwa hifashishijwe ikoranabuhanga  bayamuzigamire mu kigo cy’ubwishingizi cya Radiant.
 
Buri mumotari asabwa kwizigamira amafaranga 1000 FRW buri kwezi, kugira ngo ayizigamire bikamusaba kunywa litiro 25 muri uko kwezi.
 
Abamotari bavuga ko iyi gahunda izabafasha cyane kwiteza imbere kuko hafi ya bose bakoraga nta bwishingizi bafite.
 
Umumotari witwa Byukusenge Innocent, yemeza ko iyi gahunda izabafasha kwiteza imbere mu buryo bugaragarira buri wese.
 
Ati “Ni gahunda nziza kuko twakoraga nta bwishingizi umuntu yagongwa cyangwa yagira ibyago bikagorana kugira ngo umuntu ubwishingizi bumwishyure ariko kuba tugiye gukorana na Radiant muri iyi gahunda byaradushimishije.”
 
Mugenzi we witwa Habimana Vianney, avuga ko nta kintu cyamushimishije nk’uburyo bagiye kujya banywesha lisansi bakoresheje ikarita y’ikoranabuhanga.
 
Ati “Twumvaga imodoka ari zo zinywa lisansi zikoresheje amakarita tugahora kwibaza igihe natwe iyo gahunda izatugeraho kuko iyo umuntu akoresheje ikarita bimufasha kudasesagura amafaranga kubera ko aba atayagendana.”
 
Yakomeje avuga ko yashimishijwe n’uko babwiwe ko abazajya bizigamira igihe bazajya bagira ibyago Radiant izajya ibaha miliyoni imwe yo kubafasha muri ibyo bibazo.
 
Umuyobizi wa Radiant, Habineza Joseph, yabwiye IGIHE ko iyi gahunda izafasha abamotari cyane mu bijyanye no kwizigamira
 
Ati “Umumotari azajya ajya kuri sitasiyo twumvikanye arihe akoresheje Mobile Money narangiza amafaranga twumvikanye na sitasiyo tuyamubikire avemo ay’ubwishingizi bw’ubuzima.”
 
Akomeza avuga ko umumotari uzajya wizigamira nagira ibyago cyangwa akamugara bya burundu umuryango we uzajya umuha miliyoni imwe y’amafaranga y’u Rwanda.
 
Habineza yongeyeho ko iyi gahunda izafasha abamotari kwiteza imbere kuko batazajya bagendana amafaranga.
 
Avuga ko uzajya yizigamira arenze 1000 FRW ku kwezi azajya ayabikirwa akayahabwa nyuma y’amezi atandatu cyangwa 12 kugira ngo ayishyuremo ubwishingizi bw’Ikinyabiziga cye cyangwa ayakoreshe ibindi.
 
