Ku Cyumweru tariki 15 Ukuboza 2019 nibwo hamenyekanye uwatsinze irushanwa rya Hanga Higa aho Rugamba Claude ariwe wegukanye umwanya wa mbere mu gihe Abatanihira begukanye umwanya wa kabiri bose bahita baninjizwa mu nzu ifasha abahanzi izwi nka Boss Papa iyobowe na Alain Muku.
 
Ku Cyumweru tariki 15 Ukuboza 2019 nibwo hamenyekanye uwatsinze irushanwa rya Hanga Higa aho Rugamba Claude ariwe wegukanye umwanya wa mbere mu gihe Abatanihira begukanye umwanya wa kabiri bose bahita baninjizwa mu nzu ifasha abahanzi izwi nka Boss Papa iyobowe na Alain Muku.
 
Mu kiganiro na IGIHE,  abatsinze iri rushanwa bavuze ko bagize amahirwe akomeye yo kubona ubatera ingabo mu bitugu ngo babyaze umusaruro impano zabo.
 
Rugamba Claude uturuka i Rusizi ndetse n’itsinda ry’abavandimwe baturutse i Kirehe ryitwa “Abatanihira” bose bahuriza ku kuba bifuza gutura mu mujyi wa Kigali kugira ngo bazabashe guhatana neza mu ruhando rwa muzika.
 
Ari Rugamba cyangwa  Abatanihira bavuga ko batujwe i Kigali aribwo urugendo rwabo mu muziki rwaborohera.
 
Bavuga ko ubwo bari mu maboko meza ya Alain Muku bizeye ko azabatekerereza ibyiza bityo akabakorera icyabateza imbere nk’abahanzi bashya mu muziki.
 
Alain Muku ubwo yasozaga irushanwa rya Hanga Higa yavuze ko yishimiye impano nshya zagaragaye kuko iyo batajya kubashaka mu byaro batari gupfa kumenyekana.
 
Ati “Mwababonye abana bari hano iyo tutajya kubashaka ntabwo impano zabo zari gupfa kumenyekana, ikindi Hanga Higa igamije ni ugushaka ibihangano by’umwimerere nyarwanda. Ntekereza ko muri izi ndirimbo z’abatsinze bari hano n’iz’abandi ni indirimbo dushobora kubyina Kinyarwanda.”
 
Abatsinze bahise bafungurirwa amarembo muri Boss Papa aho bagomba gusinya amasezerano y’imyaka itatu. Iri rushanwa ngarukamwaka niyo nzira rukumbi ishoboka umuhanzi azajya anyuramo ngo yinjira muri kompanyi ya Alain Muku ifasha abanyamuziki.
 
Intego y’iri rushanwa ni ukwibanda ku bihangano bishingiye ku mwimerere gakondo wa Kinyarwanda ari nabyo bitandukanya buri muhanzi wo mu Rwanda n’undi wese ukora umuziki ku Isi.
 
Reba ikiganiro twagiranye n’abatsinze muri Hanga Higa
 
