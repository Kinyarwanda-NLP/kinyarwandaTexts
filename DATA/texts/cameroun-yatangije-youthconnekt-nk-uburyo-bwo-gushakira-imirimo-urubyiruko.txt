Guverinoma ya Cameroun yatangije “YouthConnekt” nk’umushinga ugamije gufasha urubyiruko kubona imirimo mu muhango wabereye mu Murwa Mukuru  Yaoundé ku wa 9 Ukuboza 2019.
 
Guverinoma ya Cameroun yatangije “YouthConnekt” nk’umushinga ugamije gufasha urubyiruko kubona imirimo mu muhango wabereye mu Murwa Mukuru  Yaoundé ku wa 9 Ukuboza 2019.
 
Iyi gahunda yatangijwe ifatwa nk’urubuga rw’ibiganiro aho urubyiruko ruzajya ruhura n’abashoramari n’abandi bafatanyabikorwa biga kuri gahunda y’iterambere.
 
Ubwo uyu mushinga watangizwaga, Minisitiri w’Urubyiruko n’Uburere Mboneragihugu, Mounouna Foutsou, yavuze ko ari igisubizo ku kubona amakuru y’ahari imirimo.
 
Ati “YouthConnekt  ya Cameroun (...) iratanga uburyo buhamye bwo gukemura ikibazo cyo kubona amakuru ku mahirwe y’akazi.”
 
Kuva mu 2012 Guverinoma y’u Rwanda n’Ishami ry’Umuryango w’Abibumbye rishinzwe gutsura Amajyambere (UNDP) byatangije YouthConnekt  mu Rwanda, imaze kugera mu bihugu byinshi bya Afurika.
 
Ibiro ntaramakuru by’Abashinwa byanditse ko abinyujije kuri Twitter, Perezida wa Cameroun, Paul Biya yasabye urubyiruko kubyaza amahirwe iyo gahunda yatangijwe mu gihugu cye.
 
Yagize ati “Ndifuza ko buri rubyiruko rwo muri Cameroun rumenya amahirwe ahari. Ndarushishikariza gufatirana amahirwe azanywe na YouthConnekt  guhera ubu itangijwe muri Cameroun. Igihugu cyacu kizubakwa mu mahoro n’urubyiruko.’’
 
Mu nama y’Umuryango w’Ubukungu w’Ibihugu bya Afurika yo Hagati (CEMAC) iherutse kubera i Yaoundé mu Ugushyingo Perezida Paul Biya yashimangiye ko intego rusange mu Karere ari ugusubiza ibibazo by’abaturage by’umwihariko ikijyanye n’akazi ku rubyiruko.
 
Urubuga Statista rwerekana ko muri Cameroun ubushomeri mu rubyiruko buri kuri 5.76 hagendewe ku mibare yo mu 2018.
 
Gahunda ya Youth Connect yatangijwe na Perezida wa Repubulika y’u Rwanda, Paul Kagame mu 2012 imaze kwaguka mu buryo bugaragara. Kugeza ubu ibihugu 11 bimaze gutangira kuyishyira mu bikorwa naho ibindi umunani bimaze gutanga ubusabe bwo kuyimakaza.
 
Inama ya Youth Connect ihuriza hamwe urubyiruko ruturutse mu bihugu bitandukanye muri Afurika, hakaganirwa ku nsanganyamatsiko zinyuranye. Imaze kuba inshuro eshatu  ku rwego rwa Afurika.
 
Muri izi nama kandi hifashishwa abantu batandukanye bafite aho bageze bakaganira n’urubyiruko.  Iyabereye mu Rwanda muri Nyakanga 2017 yitabiriwe n’umuhanzi Akon n’umunyemari ukomeye w’Umushinwa, Jack Ma.
 
I encourage every young Cameroonian to seize the opportunities offered by Youth Connekt following the launching of the initiative in Cameroon.Our dear and beautiful country will be built in peace with the youth.#PaulBiya#Cameroon#YouthConnektCmr#Connekt2Opportunities
 
— President Paul BIYA (@PR_Paul_BIYA) December 9, 2019
 
