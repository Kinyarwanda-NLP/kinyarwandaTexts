Yvanny Mpano umaze kwigarurira imitima y’abakunzi b’umuziki kubera ijwi rye ndetse n’indirimbo akora ziba zandikanye ubuhanga, yashyize hanze inshya yise “2020”.
 
Yvanny Mpano umaze kwigarurira imitima y’abakunzi b’umuziki kubera ijwi rye ndetse n’indirimbo akora ziba zandikanye ubuhanga, yashyize hanze inshya yise “2020”.
 
Uyu muhanzi ukunzwe mu ndirimbo zinyuranye nka; Mama lolo, Ndabigukundira, Amateka n’izindi yashyize hanze iyitwa “2020” yibanda ku iterambere u Rwanda rwagezeho mu cyerekezo 2020.
 
Muri iyi ndirimbo hari aho aririmba ati “Hari igihe bwiraga nta cyizere ko buzacya, twabayeho imyaka dushyira itafari ku rindi, twavugaga ko izuba ritazarasa none dore 2020 iraje shimwa Mana kuko wadukomeje."
 
Mu gitero cya mbere uyu muhanzi yumvikanisha uburyo Abanyarwanda barotaga icyerekezo 2020 none bakaba bagitashye.
 
Ati “Amahoro agitaha zigihindura imirishyo imitima ikijimye zari inzozi, iwacu iyo mvuka igiti kitarashibuka Kigali itarasanwa zari inzozi, uko imyaka igenda ihita indi igataha umucyo uraganza ihumure riraza nitwe tubiba imbuto y’amahoro bye bye Nyakatsi ejo ni heza cyane.”
 
Mu gitero cya kabiri cy’iyi ndirimbo, uyu muhanzi asaba abantu gusubiza amaso inyuma bakareba aho igihugu kivuye naho kigeze mbere y’uko icyerekezo 2020 igihugu cyari cyihaye kirangira.
 
Mu kiganiro na IGIHE, Yvanny Mpano , yavuze ko nk’Umuhanzi w’Umunyarwanda asanga nawe atari kuryumaho nyuma yo kubona ibyo u Rwanda rugezeho mu gihe gito rwari rwarihaye cyo kwiyubaka icyakora na none ibyo benshi bafataga nk’inzozi cyangwa ikinyoma bakaba batangiye kubyibonera.
 
Iyi ndirimbo mu buryo bw’amajwi yakozwe na Trackslayer muri Touch Record mu gihe amashusho yayo yo yafashwe akanatunganywa na Hugues Gislain.
 
Intego z’ingenzi z’icyerekezo 2020 zari uguhindura u Rwanda rukaba igihugu gifite umusaruro uringaniye mu mwaka 2020 hagamijwe guteza imbere urwego rw’abikorera n’ubukungu bushingiye ku bumenyi.
 
Reba indirimbo "2020" ya Yvanny Mpano
 
