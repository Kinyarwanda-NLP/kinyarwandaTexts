Minisiteri y’Uburezi yatashye ku mugaragaro ibyumba by’amashuri 1 150 byubatswe na Leta y’u Rwanda mu mwaka w’ingengo y’imari wa 2019/20; byitezweho kugabanya ubucucike mu mashuri no gukemura ikibazo cy’abana bata ishuri.
 
Minisiteri y’Uburezi yatashye ku mugaragaro ibyumba by’amashuri 1 150 byubatswe na Leta y’u Rwanda mu mwaka w’ingengo y’imari wa 2019/20; byitezweho kugabanya ubucucike mu mashuri no gukemura ikibazo cy’abana bata ishuri.
 
Byatashywe kuri uyu wa Kabiri mu turere dutandukanye tw’igihugu mu rwego rwo kwishimira intambwe imaze guterwa mu gukemura ibibazo bibangamira uburezi.
 
Ibyo byumba by’amashuri bije bisanga ibindi 1 776 byubatswe mu mwaka ushize w’ingengo y’imari wa 2018/19 harimo 1 686 bigenewe amashuri abanza n’ayisumbuye; na 90 bigenewe amashuri y’incuke.
 
Hatashywe kandi ubwiherero 1 452 buzatanga umusanzu ukomeye mu gukemura ikibazo cy’umwanda cyagiye kigaragara hirya no hino mu bigo by’amashuri.
 
Muri ibyo byumba by’amashuri byubatswe harimo 630 bigenewe gahunda yo kwiga ingunga imwe mu mwaka wa gatanu n’ibindi 1056 bigenewe gusimbura ibishaje.
 
Umunyamabanga wa Leta ushinzwe amashuri abanza n’ayisumbuye, Dr Munyakazi Isaac, yitabiriye igikorwa cyo kubitaha mu Karere ka Gisagara avuga ko byitezweho gukemura ikibazo cy’abana bata ishuri ndetse n’icy’ubucucike.
 
Ati “Ni ibyumba bikemura ikibazo kugira ngo abana bacu bige neza nta bucucike; bige hafi y’aho batuye ntibazongere guta ishuri ariko turi no gushaka kongera amasaha abana bigaho tuvanaho ibyo kwiga ingunga ebyiri.”
 
Dr Munyakazi yavuze ko kongera ibyumba by’amashuri ari kimwe   mu byunganira gahunda yo guteza imbere ireme ry’uburezi mu Rwanda.
 
Yasabye ababyeyi gufasha abana babo kujya ku ishuri no kwiga neza babaha ibikoresho kandi babafasha no gusubiramo amasomo igihe batashye.
 
Yibukije ababyeyi ko uburere n’uburezi bw’umwana badakwiye kubuharira abarimu gusa ahubwo bagomba gufatanya kugira ngo barere umwana wuzuye.
 
Bamwe mu babyeyi bo mu Murenge wa Mamba mu Karere ka Gisagara babwiye IGIHE ko ibyumba by’amashuri bubakiwe babyishimiye kandi nabo bagiye gukomeza gutanga umusanzu wabo mu burezi.
 
Tuyishimire Alphonse ati “Aya mashuri baduhaye twari tuyakeneye cyane kuko abana bacu bicaraga bacucitse none icyo kigiye gukemuka; ikindi ni uko hari abajyaga kwiga kure none nacyo kirakemutse. Ubu twebwe uruhare rwacu ni ukohereza abana bose kwiga kandi tukabaha ibikoresho bisabwa.”
 
Cyimana Théogene we yavuze ko bagiye gukorana n’ubuyobozi ku buryo nta mwana uzongera guta ishuri.
 
Ati “Ubu umuhigo wacu ni uko twiyemeje ko tugiye gufatanya n’ubuyobozi gushakisha abana bose bavuye mu ishuri bagasubira kwiga kandi nta mwana tuzongera kubona ava mu ishuri ngo turebere.”
 
By’umuwuhariko mu mirenge  itandukanye y’Akarere ka Gisagara mu byumba by’amashuri 36 n’ubwiherero 48 biri kubakwa, bimwe byaruzuye ibindi bigeze mu bikorwa by’amasuku. Imibare yerekana ko bigeze ku kigero cya 91.25%.
 
Mu mwaka wa 2014 ni bwo Ikigo cy’Igihugu gishinzwe uburezi mu Rwanda cyabaruye mu gihugu hose ibyumba by’amashuri bishaje cyane 6 746 bikeneye gusenywa bigasimbuzwa ndetse n’ibyumba 3 676 bikeneye kuvugururwa.
 
Minisiteri y’uburezi ifatanyije na Minisiteri y’Ingabo ndetse na Polisi y’Igihugu batangiye ubukangurambaga bugamije gukemura icyo kibazo ku buryo kugeza ubu hamaze kubakwa ibyumba by’amashuri 3 079 n’ubwiherero 3 770.
 
Umunyamabanga wa Leta ushinzwe amashuri abanza n’ayisumbuye, Dr Munyakazi Isaac, yavuze ko mu myaka itatu iri imbere bataganya kubaka ibyumba by’amashuri bigera ku bihumbi 11 ku nkunga y’umushinga wa Banki y’Isi.
 
[email protected]

 
