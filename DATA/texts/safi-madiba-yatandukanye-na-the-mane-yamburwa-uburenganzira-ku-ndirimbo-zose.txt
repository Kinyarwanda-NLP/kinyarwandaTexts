Niyibikora Safi wamenyekanye nka Safi Madiba mu muziki yatandukanye n’inzu ifasha abahanzi ya The Mane Music Label nyuma y’imyaka isaga ibiri y’imikoranire, ahita yamburwa uburenganzira ku bihangano yahakoreye.
 
Niyibikora Safi wamenyekanye nka Safi Madiba mu muziki yatandukanye n’inzu ifasha abahanzi ya The Mane Music Label nyuma y’imyaka isaga ibiri y’imikoranire, ahita yamburwa uburenganzira ku bihangano yahakoreye.
 
Ku mbuga nkoranyambaga amakuru ashyushye y’imyidagaduro avuga itandukana rya Safi Madiba na The Mane iyoborwa na Bad Rama ushinja uyu muhanzi kwiyirukana.
 
Umwuka mubi hagati ya Safi Madiba na The Mane watangiye gututumba ubwo uyu muhanzi yashyiraga hanze indirimbo “Ntimunywa” yakoranye na Dj Marnaud.
 
Iyi ndirimbo igaragaramo ikirango cy’indi kompanyi ikora ibijyanye na muzika yitwa “Nukuri Music”, byababaje ubuyobozi bwa The Mane butari buzi ikorwa ry’iyi ndirimbo yanagiye hanze hatabayeho kumvikana.
 
Mu kiganiro n’Umuyobozi wa The Mane, Bad Rama yabwiye IGIHE ko Safi Madiba yamaze gutandukana na bo kuko ngo yerekeje mu yindi kompanyi mu buryo batazi.
 
Yavuze ko kuba Safi yahakana kuva muri The Mane ari uburyo bwo kujijisha abantu. Ati ”Ntabwo bibaho tujye tuvugisha ukuri, we ntashaka kuvugisha ukuri, ntazi aho ahagaze. N’umuntu utazi amategeko yabibona ko yayishe.”
 
Bad Rama ashinja Safi Madiba kuba yarakoranye indirimbo n’undi muhanzi batabyumvikanyeho, kuba yarayishyize hanze atamenyesheje label bakorana ndetse agashyiramo ibirango by’indi kompanyi.
 
Bad Rama avuga ko ibindi byaba nyuma yuko Safi Madiba avuye muri The Mane byaba bishingiye ku biganiro bishya byabaho cyane ko amasezerano uyu muhanzi yayishe.
 
Safi Madiba yari asigaranye amasezerano y’umwaka umwe hagati ye na The Mane.
 
Abajijwe ibyo bishyuza Safi Madiba, umuyobozi wa The Mane yagize ati ”Safi Madiba ni umuhanzi twatangiye kuri zero nta gikorwa yazanye muri The Mane, mu gihe ashaka kujya ahandi yadusigira ibikorwa byacu agakomezanya izina rye kuko niryo yazanye. Tutarinze kugira amategeko twiyambaza na we ubwe ibyo yakabaye abyibwiriza.”
 
Bad Rama yavuze ko nyuma y’ibiganiro bishobora kuzabaho aribwo bazamenya icyo gukora harimo kugwatira ibihangano bya Safi Madiba, akabigura cyangwa bakabimurekera.
 
Abajijwe amafaranga yashoye muri Safi Madiba The Mane yavuze ko ari menshi icyakora ntiyavuga umubare wayo.
 
Ati ”Ubu tugiye kwicara dukore imibare neza. Ni umuhanzi twafashe afite ibibazo byinshi cyane byadutwaye imbaraga nyinshi kugira ngo tumugire uwo ariwe, yaraduhenze cyane.”
 
Ati ”Nkunda abantu, nkunda gufasha, ngira n’imbabazi. Ariko rimwe na rimwe hari n’umuntu wababarira ukaba umwororeye gukomeza guhemuka cyangwa kwigira intakoreka. Abantu bakeneye kubahana no kubaha ababitaho, n’iyo umuntu yaba akurera gusa nta n’icyo agushyiramo ukwiye kumwubaha.”
 
Bad Rama avuga ko atazi ikintu cyatumye Safi Madiba afata icyemezo cyo kuva muri The Mane ndetse igenda rye nta gikuba cyacitse kuko ibikorwa bizakomeza.
 
Safi Madiba yabwiye IGIHE ko nta masezerano yishe ndetse ko atigeze na rimwe amenyeshwa ibyo gutandukira ibyemeranyijweho n’impande zombi.
 
Yagize ati "Njye nta masezerano nishe, niba ari indirimbo nsanzwe nzikorana n’abandi bahanzi; harizo nahuriyemo na ba Riderman [Mambata bakoreye kwa Madebeat], Fireman [Bayikoze akiri Iwawa]. Niba hari n’amasezerano nishe ntabyo bambwiye, haba mu nyandiko cyangwa ubundi buryo.’’
 
Safi Madiba yinjiye muri The Mane mu Ugushyingo 2017 ubwo yari amaze gutandukana na Urban Boys, kuva icyo gihe yakoze indirimbo zitandukanye zirimo izo yakoranye n’abandi bahanzi nka; Harmonize, Rayvanny, n’izindi zagiye zimenyekana.
 
Icyakora nkuko ubuyobozi bwa The Mane bubitangaza ngo uyu muhanzi nta burenganzira agifite kuri ibi bihangano.
 
Umva ikiganiro twagiranye n’Umuyobozi wa The Mane, Bad Rama
 
