Général Pervez Musharraf, wahoze ayobora Pakistan yakatiwe igihano cyo gupfa ashinjwa kugambanira igihugu.
 
Général Pervez Musharraf, wahoze ayobora Pakistan yakatiwe igihano cyo gupfa ashinjwa kugambanira igihugu.
 
Urikiko rudasanzwe rw’i Islamabad rugizwe n’abacamanza batatu rwamuhamije icyo cyaha yari amaze imyaka itandatu aburana.
 
Musharraf yafashe ubutegetsi ahiritse abari baburiho mu 1999, aba Perezida guhera mu 2001 kugeza mu 2008. Yakatiwe ari i Dubai aho yemerewe kujya kwivuza guhera mu 2016.
 
Ibyaha ashinjwa  bishingiye ku kuba yarasheshe itegeko Nshinga mu 2007, ubwo yashyiragaho ibihe bidasanzwe ngo abone uko akomeza kuyobora.
 
Mu butumwa bw’amashusho yatanze mu ntangiriro z’uku kwezi ari mu bitaro, Musharraf yavuze ko ibyaha ashinjwa nta shingiro bifite.
 
Musharraf niwe muyobozi wa gisirikare muri Pakistan ugejejwe mu butabera ashinjwa kwica Itegeko Nshinga nkuko BBC yabitangaje.
 
Ibirego ashinjwa bituruka ku guhagarika Itegeko Nshinga mu 2007 agashyiraho ibihe bidasanzwe, ibintu byateje imyigaragambyo mu gihugu. Yaje kwegura mu 2008 atinya kweguza ku ngufu.
 
Mu 2013 nibwo Nawaz Sharif yagizwe Minisitiri w’Intebe. Uyu Sharif ni we Musharraf yahiritse ku butegetsi mu 1999. Byatumye mu 2013 Sharif atangiza ikirego cy’ubugambanyi kuri Musharraf.
 
Musharraf yavuze ko ibyo ashinjwa bishingiye kuri politiki ndetse akavuga ko ibyo yakoze mu 2007 byari byemejwe na Guverinoma ariko ukwisobanura kwe inkiko zakomeje kugutesha agaciro.
 
Amategeko ya Pakistan avuga ko umuntu wese uhamwe n’ibyaha by’ubugambanyi bwo ku rwego rwo hejuru akatirwa igihano cy’urupfu.
 
Musharraf yagizwe umuyobozi w’igisirikare cya Pakistan mu 1998. Ingabo zishoye mu ntambara ya Kargil muri Gicurasi 1999, biteza ubwumvikane buke hagati ya Musharraf wari uyoboye ingabo na Nawaz Sharif wari Minisitiri w’Intebe. Ubwo bwumvikane buke bwatumye igisirikare gihirika Sharif ku butegetsi uwo mwaka.
 
Mu gihe yamaze ari ku butegetsi, Musharraf yasimbutse impfu nyinshi zabaga zamuteguriwe. Amaze kuva ku butegetsi yavuye mu gihugu, akigarukamo mu 2013 aje kwiyamamaza mu matora ariko inkiko ziramwangira.
 
