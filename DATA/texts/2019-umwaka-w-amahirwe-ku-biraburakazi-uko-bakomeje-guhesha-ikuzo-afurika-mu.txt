Ku Cyumweru tariki 8 Ukuboza impundu zavuze urwunge ku banyafurika nyuma y’aho umukobwa witwa Zozibini Tunzi wo muri Afurika y’Epfo yatorerwaga kuba Miss Universe mu 2019.
 
Ku Cyumweru tariki 8 Ukuboza impundu zavuze urwunge ku banyafurika nyuma y’aho umukobwa witwa Zozibini Tunzi wo muri Afurika y’Epfo yatorerwaga kuba Miss Universe mu 2019.
 
Ni ibintu bidakunze kubaho ko umukobwa w’umunyafurika yakwegukana ikamba nk’iri rya Miss Universe iri mu marushanwa atanu ya mbere akomeye ku Isi arimo na Miss World, Miss Earth,  Miss International na Miss Supranational. ndetse no muri aya yandi  ntibiba byoroshye.
 
Ni nayo mpamvu ubwo Zozibini Tunzi yambikwaga iri kamba, ryari risobanuye byinshi. Ni mu gihe aya marushanwa yagiye ashinjwa ibintu byinshi birimo ivanguraruhu n’ibindi.
 
Abirabura bagize umujinya mwiza!
 
Abirabura bifuje kenshi kujya bahatana mu marushanwa y’ubwiza muri Amerika nka kimwe mu bihugu byatangiriyemo amarushanwa nk’aya ariko ntibibakundire.
 
Kuva mu 1968 ni bwo abakobwa n’abagore bigaragambije hanze y’ahaberaga Miss America mu Mujyi wa Atlantic muri Leta ya New Jersey.
 
Icyo gihe bajugunyaga ibirimo amasutiye, imikandara n’ibitsike by’ibihimbano bavuga ko batishimiye uburyo guhera mu 1921 iri rushanwa ritangira nta mwiraburakazi wigeze agera mu cyiciro cya nyuma.
 
Guhera icyo gihe ariko abirabura bakoze  amarushanwa yabo bwite bashaka kwihesha agaciro bari barambuwe n’abazungu, Sandra Williams yahise yegukana ikamba rya Miss Black  America, abwira New York Times ko ku bw’ikamba yegukanye ashaka kwerekana ko abiraburakazi ari beza cyane.
 
Ati “Nifashishije ikamba negukanye, nshobora kwerekana ko abakobwa b’abirabura ari beza cyane, n’ubwo bafite amazuru manini n’iminwa minini. Ntabwo dukeneye gukomeza kuvuga ibi, kuko hashize igihe kinini tutabyizereramo.”
 
Iri rushanwa ryatangiriye muri leta ya Philadelphia mu buryo bwo kwamagana ivangura ryo kuba nta mwirabura witabiraga Miss America. Ryatangijwe na J. Morris Anderson ku wa 17 Kanama 1968 ku nyubako ya Ritz-Carlton muri Atlantic City.
 
Bigizwemo uruhare na Phillip H. Savage na Tri-State wayoboraga NAACP, iri rushanwa ryagize umuriri mu itangazamakuru muri Amerika nk’iryari rije ryamagana ivangura ryabaga muri Miss America, igikorwa uwitwa Savage n’abandi bayobozi bo muri NAACP batari barigeze bishimira kubera guheza abirabura.
 
Mu 1977 NBC yerekanye Miss Black America ku munsi wabanjirije uwo CBS nayo yerekaniyeho Miss America.
 
Mu mwiherero w’irushanwa mu 1991, Miss Black Rhode Island yafashwe ku ngufu na Mike Tyson mu cyumba cyo muri hotel ya Indianapolis.
 
2019 umwaka w’amahirwe ku birabukazi mu marushanwa y’ubwiza
 
Uyu mwaka wo waje uhishiye byinshi byiza abiraburakazi cyane ko bane bamaze kwegukana amakamba mu marushanwa y’ubwiza akomeye aba barimo Cheslie Corrinne Kryst w’imyaka 28 wabaye Miss USA 2019 , Kaliegh Garris wabaye Miss Teen USA 2019 , Nia Imani Franklin wabaye Miss America 2019 na Zozibini Tunzi wo muri Afurika watorewe  kuba Miss Universe 2019.
 
Gusa si ubwa mbere umunyafurika akora amateka muri Miss Universe kuko Leila Luliana da Costa Vieira Lopes Umenyiora w’imyaka 33 ukomoka muri Angola ariko uba mu Bwongereza mu 2011 yegukanye iri kamba. Ndetse ubwo uyu munyafurika y’Epfo yegukanaga ikamba rya Miss Universe yanditse avuga ko ‘Noneho Isi iri guha agaciro uruhu rw’irabura’.
 
Ubwo yambikwaga ikamba rya Miss Universe 2019, Zozibini yabwiye imbaga yari iteraniye aho ko yakuriye mu Isi itemera umusatsi nk’uwe.
 
Ati “Nakuriye mu Isi aho umukobwa usa nkanjye, ufite uruhu rusa nk’urwanjye n’umusatsi nk’uwanjye bafatwaga nk’abadafite ubwiza. Ntekereza ko igihe cyari iki ngo uyu munsi bihagarare. Nshaka ko abana bandeba bakabona isura yanjye kandi nshaka ko bareba amasura yabo bakayabona mu yanjye.”
 
Umwanditsi w’ibitabo, Hilary Levey Friedman, ufite nyina wabaye Miss America 1970, mu gitabo yanditse ku marushanwa y’ubwiza yagaragaje ko uyu mwaka utandukanye n’iyindi kuko abagiye batorwa nta kindi cyagiye kigenderwaho keretse uko bitwaye bakemeza akanama nkemurampaka, bityo akaba ariyo mpamvu amarushanwa hafi ya yose y’ubwiza amakamba abitswe n’abafite inkomoko muri Afurika.
 
Miss Universe yatangiye gutangwa kuva mu 1952. Iri rushanwa ritegurwa na Miss Universe Organization iherereye muri Leta Zunze Ubumwe za Amerika.
 
Mu myaka 67 rimaze abanyafurika bamaze kuryegukana barimo Margaret Gardiner wo muri Afurika y’Epfo waryegukanye mu 1978, Michelle McLean  wo muri Namibia aryegukana mu 1992, Mpule Kwelagobe wo muri Botswana waryegukanye mu 1999, Umunya-Angola, Leila Lopes waryegukanye mu 2011,  Demi-Leigh Nel-Peters wo muri Afurika y’Epfo waryegukanye mu 2017, na Zozibini Tunzi ukomoka muri iki gihugu  waritwaye uyu mwaka.
 
