Minisitiri w’Umutekano mu Gihugu, Gen Patrick Nyamvumba, yibukije abapolisi ko ubunyamwuga n’ikinyabupfura ari byo bikwiye kubaranga kugira ngo inshingano zo kurinda umutekano w’abantu n’ibyabo zikomeze kugerwaho.
 
Minisitiri w’Umutekano mu Gihugu, Gen Patrick Nyamvumba, yibukije abapolisi ko ubunyamwuga n’ikinyabupfura ari byo bikwiye kubaranga kugira ngo inshingano zo kurinda umutekano w’abantu n’ibyabo zikomeze kugerwaho.
 
Ni ubutumwa yatanze kuri uyu wa Kabiri, tariki ya 17 Ukuboza 2019 ubwo yatangizaga Inama Nkuru ya Polisi yahurije abayobozi ba Polisi batandukanye baturutse hirya no hino mu gihugu aho bakorera mu mashami. Iyi nama yatangirijwe ku Cyicaro gikuru cya Polisi y’u Rwanda ku Kacyiru.
 
Minisitiri Gen Nyamvumba yabwiye abapolisi ko bagomba guhesha igihugu isura nziza nk’urwego rushinzwe umutekano w’imbere mu gihugu.
 
Yagize ati “Mu rwego rwo kurushaho gukora neza akazi mushinzwe no kugeza serivisi nziza mu bo mushinzwe gucungira umutekano, mukwiye kuba urugero rwiza murwanya ikibi cyose cyahesha isura mbi Polisi y’u Rwanda ndetse n’igihugu muri rusange, ikindi kandi mugakumira ibyaha bitaraba.”
 
Yavuze ko Polisi yonyine ubwayo itabasha kubera hose icya rimwe, avuga ko  kugira ngo umutekano ugerweho bisaba ubufatanye  n’abaturage  n’izindi nzego  zitandukanye binyuze mu guhanahana amakuru.
 
Minisitiri Nyamvumba yanavuze ko inzego zizakomeza gufatanya  mu gushakira hamwe ibisubizo n’ingamba zo kubaka igipolisi cy’umwuga  hagamijwe kwimakaza umutekano usesuye ku Banyarwanda n’Abaturarwanda bose.
 
Yagarutse no ku ikoranabuhanga avuga ko ryakomeza gutezwa imbere kugira ngo serivisi nyinshi abaturage bajye bazikemurirwa bitagombeye ko bahura n’umupolisi.
 
Umuyobozi Mukuru wa Polisi y’u Rwanda, IGP Dan Munyuza, yagaragaje ko  intego nyamukuru y’Inama Nkuru ya Polisi  ari ugusuzumira hamwe aho Polisi ivuye, aho igeze, n’aho igana no kurebera hamwe imirongo migari yo gukomeza kuyiteza imbere.
 
Yagize ati “Inama nkuru ya Polisi ni rwo rubuga rugari muri Polisi y’u Rwanda ruganirirwamo imirongo migari yo guteza imbere ubunyamwuga hagamijwe kurushaho gukangurira abapolisi gukomeza imikorere myiza mu nshingano zayo zo kubungabunga umutekano no gukumira ibyaha.”
 
IGP Munyuza yagaragaje ko n’ubwo  hari byinshi byagezweho mu kubungabunga umutekano hagikenewe imbaraga mu gukumira ibyaha bikiganje.
 
Yagize ati “Hari ibyaha bimwe na bimwe byagabanutse binyuze mu bukangurambaga butandukanye, kandi ibyo byose byagezweho ku bufatanye n’abaturage n’izindi nzego. Hari n’ibindi byaha bikigaragara birimo nko gukubita no gukomeretsa, ubujura, ikoreshwa ry’ibiyobyabwenge n’ihohotera rikorerwa abana. Kugira ngo rero tubikumire birasaba ubufatanye n’abaturage hagatangwa amakuru y’ababigiramo uruhare kugira ngo bafatwe bashyikirizwe ubutabera”
 
IGP Munyuza yavuze ko zimwe mu ngamba Polisi ifite harimo gukomeza kongerera abapolisi ubumenyi n’ubushobozi, guteza imbere imikoranire myiza n’abaturage no kongera ibikorwa remezo n’ikoranabuhanga mu mitangire ya serivisi.
 
Iyi nama Nkuru ya Polisi yanasuzumye gahunda y’ibikorwa by’umwaka utaha wa 2020. Mu bizibandwaho harimo kongera umubare w’abapolisi, amahugurwa ku basanzwe muri uyu mwuga, kurushaho kurwanya ibyaha bitandukanye hanakazwa umutekano muri rusange, kunoza imitangire ya serivisi no kurwanya imyitwarire mibi mu bapolisi.
 
