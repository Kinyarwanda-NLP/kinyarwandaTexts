Omar Al Bashir uherutse guhirikwa ku butegetsi n’igisirikare akabanza gufungirwa mu nzu icungiwe umutekano nyuma akagezwa muri gereza, yabajijwe uruhare rwe mu ihirikwa ry’ubutegetsi ryakozwe mu 1989 rigasiga abaye Perezida wa Sudani.
 
Omar Al Bashir uherutse guhirikwa ku butegetsi n’igisirikare akabanza gufungirwa mu nzu icungiwe umutekano nyuma akagezwa muri gereza, yabajijwe uruhare rwe mu ihirikwa ry’ubutegetsi ryakozwe mu 1989 rigasiga abaye Perezida wa Sudani.
 
Uyu mugabo wahiritswe ku butegetsi yari amazeho imyaka hafi 30 muri Mata uyu mwaka, yabibajijwe kuri uyu wa Kabiri na Komite y’Abashinjacyaha.
 
Umunyamategeko we, Mohamed Al Hassan al-Amin, yabwiye Reuters ko arimo gukorwaho iperereza ku ihirika ry’ubutegetsi ryakozwe mu 1989 ubwo Bashir yafataga ubutegetsi ariko ntiyasobanura byimbitse ibyo bavuganye.
 
Bashir yagejejwe mu rukiko muri Kanama ashinjwa kwica no gushishikariza abantu kwica abigaragambyaga bamagana ubutegetsi bwe na ruswa.
 
Uyu munyamategeko yavuze ko kubazwa kuri iyo ngingo imaze imyaka isaga 30 atari ugushaka ubutabera ahubwo ari impamvu za politiki zibyihishe inyuma.
 
Ati “Ntabwo tuzi icyabereye mu cyumba yabarijwemo ariko twumvikanye ko atagomba kugira icyo avugana n’iyo komite.”
 
Bashir yafashe ubutegetsi ku wa 30 Kamena 1989 nyuma y’uko igisirikare yabarizwagamo gihiritse guverinoma yatowe n’abaturage iyobowe na Minisitiri w’Intebe, Sadiq al-Mahdi na Perezida Ahmed al-Mirghani.
 
Urukiko Mpuzamahanga Mpanabyaba (ICC) rwamushyiriyeho impapuro zo kumuta muri yombi kuva kera akiri na Perezida rumukurikiranyeho ibyaha by’intambara, Jenoside n’ibyibasiye inyokomuntu, arinda atabwa muri yombi n’igisirikare rutaramufata.
 
Umuyobozi w’akanama k’ubusugire bwa Sudani, Gen Abdel Fattah al Burhan, aheruka gutangaza ko Omar el Bashir atazagezwa imbere y’inkiko mpuzamahanga ku byaha ashinjwa byibasiye inyokomuntu na Jenoside byakorewe mu Ntara ya Darfur.
 
