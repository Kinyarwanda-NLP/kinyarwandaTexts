Umunyarwenya Ramjaane ari gukora ibitaramo bizenguruka Leta zitandukanye za Amerika agamije guhuriza hamwe Abanyarwanda n’abandi bakomoka mu bihugu byo mu karere.
 
Umunyarwenya Ramjaane ari gukora ibitaramo bizenguruka Leta zitandukanye za Amerika agamije guhuriza hamwe Abanyarwanda n’abandi bakomoka mu bihugu byo mu karere.
 
Niyoyita Ramjaane ni umunyarwenya umaze imyaka itatu atuye muri Leta Zunze Ubumwe za Amerika mu Mujyi wa Austin aho yiga ibijyanye no gukina filime.
 
Mbere y’uko ava mu Rwanda yakoze ibiganiro bitandukanye by’urwenya birimo icyitwa The Ramjaane Show kuri Lemigo TV yaje guhinduka Royal TV nyuma igasenyuka.
 
Ni we washinze itsinda ry’abanyarwenya bitwa Abanyagasani ryakuriyemo Clapton Kibonke uhagaze neza muri iyi minsi.
 
Mu kiganiro yagiranye na IGIHE, Ramjaane yavuze ko intego y’ibi bitaramo ari uguhuriza hamwe ‘benewabo’ baba muri Amerika bagasabana.
 
Ati “Natekereje ko ngomba guhuriza hamwe benewacu dukomoka mu Karere k’Ibiyaga Bigari, uburyo bwiza bwo kubikora ni ibitaramo nk’ibi bagahuzwa n’imyidagaduro y’abahanzi b’iwabo.’’
 
Igitaramo gitegerejwe na benshi cyatumiwemo abahanzi barimo Bagabo Adolphe, uzwi nka Kamichi. Uyu muhanzi yamamaye mu ndirimbo zirimo "Aho Ruzingiye", "Zubeda" yakoranye na The Ben, "Ubuntu butiza urugi’’ n’izindi.
 
Iki gitaramo cyiswe "Bene wacu Comedy Tour" kizayoborwa na Ally Soudy. Biteganyijwe ko kizabera mu Mujyi wa Austin muri Texas ku wa 14 Ukuboza 2019.
 
