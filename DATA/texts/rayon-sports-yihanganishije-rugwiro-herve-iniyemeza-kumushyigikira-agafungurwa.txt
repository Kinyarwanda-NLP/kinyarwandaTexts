Ubuyobozi bwa Rayon Sports bwihanganishije myugariro w’iyi kipe, Rugwiro Hervé watawe muri yombi kuri uyu wa Kabiri, aho afungiye kuri Sitasiyo ya RIB i Rubavu, akurikiranweho kwambuka umupaka mu buryo bunyuranyije n’amategeko.
 
Ubuyobozi bwa Rayon Sports bwihanganishije myugariro w’iyi kipe, Rugwiro Hervé watawe muri yombi kuri uyu wa Kabiri, aho afungiye kuri Sitasiyo ya RIB i Rubavu, akurikiranweho kwambuka umupaka mu buryo bunyuranyije n’amategeko.
 
Ku mugoroba wo kuri uyu wa Kabiri ni bwo hamenyekanye amakuru y’itabwa muri yombi ry’uyu mukinnyi,ashinjwa kwambuka umupaka akajya muri Repubulika Iharanira Demokarasi ya Congo atabiherewe uburengazira n’Urwego rushinzwe abinjira n’abasohoka.
 
Abinyujije kuri Twitter, Umuyobozi wa Rayon Sports, Munyakazi Sadate,  yihanganishije Rugwiro Hervé avuga ko bagiye gukora ibishoboka byose bisabwa n’amategeko kugira ngo agaruke mu muryango mugari w’iyi kipe.
 
Ati ‘’Ubuyobozi bwa Rayon Sports twihanganishije umukinnyi wacu mu bibazo yahuye nabyo tunizera ko vuba agaruka mu muryango mugari w’aba Rayon. Icyasabwa cyose mu rwego rw’ amategeko twagikora ariko ukagaruka mu bawe.’’
 
Ubuyobozi bwa Rayon Sports twihanganishije Umukinnyi wacu mu bibazo yahuye nabyo tunizera ko vuba agaruka mu muryango mugari w'aba Rayon, Icyasabwa cyose murwego rw' amategeko twagikora ariko ukagaruka mubawe. pic.twitter.com/fmmSqxKYpD
 
— Munyakazi Sadate (@SadateMunyakazi) December 18, 2019
 
Rugwiro Hervé ni umukinnyi wa Rayon Sports guhera muri Nyakanga uyu mwaka, aho yayisinyiye imyaka ibiri nyuma yo gutandukana na APR FC.
 
Uyu mugabo ukomoka i Huye, yatangiriye umupira we mu kigo kizamura impano z’abana cya Kabutare, atozwa n’umutoza Katibito Byabuze.
 
Yahavuye mu 2009 ajya mu Ishuri ry’Umupira rya APR FC ndetse ayikurikiramo, atangira gukinira ikipe nkuru mu 2013 mu gihe yayivuyemo nyuma y’imyaka 10 muri Kamena uyu mwaka, yirukanywe kimwe na bagenzi be 15.
 
Mu cyumweru gishize, Rugwiro yari mu bakinnyi batatu ba Rayon Sports bari bahataniye igihembo cy’umukinnyi w’ukwezi k’Ugushyingo, cyegukanwe na Bizimana Yannick.
 
Yatawe muri yombi mu gihe habura iminsi ine ngo habe umukino w’umunsi wa 15 wa Shampiyona uzahuza APR FC na Rayon Sports ku wa Gatandatu.
 
Rugwiro Hervé yatangiye guhamagarwa mu Ikipe y’Igihugu ‘Amavubi’ mu 2014.
 
