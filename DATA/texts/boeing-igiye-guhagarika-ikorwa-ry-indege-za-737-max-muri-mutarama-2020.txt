Sosiyete y’indege ya Boeing igiye guhagarika izo mu bwoko bwa Boeing 737 MAX kuva muri Mutarama 2020 mu gihe itegereje gukomorerwa ku kongera gutanga serivisi z’ubwikorezi.
 
Sosiyete y’indege ya Boeing igiye guhagarika izo mu bwoko bwa Boeing 737 MAX kuva muri Mutarama 2020 mu gihe itegereje gukomorerwa ku kongera gutanga serivisi z’ubwikorezi.
 
Iri tangazo Boeing yarishyize hanze ku wa Mbere w’iki Cyumweru, tariki ya 16 Ukuboza 2019.
 
Nyuma y’isakara ry’amakuru y’ihagarikwa ryo gukora indege za 737 MAX, imigabane ya Boeing yaramanutse igera kuri 4% mu gihe itangazo rya Boeing ryatumye igwa cyane kugera kuri 0.67%.
 
Indege za 737 Max zahagaritswe mu bihugu bitandukanye muri Werurwe nyuma y’impanuka ebyiri zirimo iya Lion Air Jet yo muri Indonesia yakoreye impanuka mu Nyanja mu Ukwakira 2018 na Ethiopian Airlines yayikoreye Addis Abba muri Werurwe 2019 zahitanye ubuzima bw’abasaga 346.
 
CNN yanditse ko urugendo rwo kongera kwisanga ku isoko rwagoranye ndetse Boeing yahuye n’ibibazo by’ubukungu n’isura yayo irangirika.
 
Gutumiza indege za 737 Max byari byahagaze kugeza mu kwezi gushize ubwo hatumizwaga izigera kuri 30. Boeing yakomeje gukora indege yizera ko izongera kwemererwa kongera gukora ingendo ku Isi.
 
Iyo gahunda yegejwe mu 2020 mu gihe Boeing ifite mu bubiko bwayo indege 400. Iyi sosiyete yatangaje ko bitewe n’igihirahiro ku hazaza ha 737 Max yahagaritse gukora indege ishyira imbaraga mu kugurisha izakozwe.
 
Itangazo rya Boeing ryagiye hanze ku wa Mbere rigira riti “Twizera ko iki cyemezo kidateye inkeke cyane bijyanye na gahunda yo kunoza neza imikorere yacu.’’
 
Boeing ntiyatangaje igihe ibikorwa byo guhagarika gukora indege bizamara.
 
Kugeza mu cyumweru gishize, Boeing yari igifite icyizere cyo guhabwa icyangombwa cyemerera indege kongera kuguruka mbere y’impera z’uyu mwaka ariko Umuyobozi w’Ishyirahamwe ry’Ubwikorezi mu by’Indege muri Amerika (FAA), Stephen Dickson, yavuze ko nta mahirwe yuko byashoboka mbere ya 2019.
 
Boeing yari imaze iminsi yubaka indege 42 zo mu bwoko bwa 737 Max kuva ihawe amabwiriza kugira ngo zitazateza ibibazo abakiliya cyangwa igahagarika abakozi izakoresha ariko yari itarabasha gushyira ku isoko indege.
 
Boeing yatangaje ko izafata nibura kugera mu 2021 kugira ngo ibe yatangiye kugeza ku isoko indege nshya bijyanye n’amabwiriza yahawe.
 
Indege zo mu bwoko bwa Boeing 737 MAX ni ubwoko bushya bwa Boeing zifite moteri ebyiri. Zirimo MAX7, MAX8, MAX9 na MAX10. Zishobora gutwara hagati y’abantu 138 na 204, zikaba zagenda ingendo ngufi n’indende.
 
