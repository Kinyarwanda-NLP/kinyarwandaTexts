Icyumweru dusoza cyabayemo ibikorwa bitandukanye birimo icyatangiwemo ibihembo ku ndashyikirwa mu kurwanya ruswa ku Isi bya ‘Sheikh Tamim Bin Hamad Al Thani International Anti-Corruption Excellence Award’.
 
Icyumweru dusoza cyabayemo ibikorwa bitandukanye birimo icyatangiwemo ibihembo ku ndashyikirwa mu kurwanya ruswa ku Isi bya ‘Sheikh Tamim Bin Hamad Al Thani International Anti-Corruption Excellence Award’.
 
Ibi bihembo ngarukamwaka byatangwaga ku nshuro ya kane ari nayo ya mbere muri Afurika, abagaragaje umuhate mu kurwanya ruswa babihawe ku wa 9 Ukuboza 2019.
 
Muri iki gikorwa kandi hanafunguwe ikimenyetso cy’ikibumbano gikoze mu byuma mu ishusho y’ikiganza gishimangira urugendo rwo kuvuga Oya kuri ruswa.
 
Iki kiganza gifite metero 12 cyatunganyijwe bigizwemo uruhare n’umunyabugeni Ahmed Al Bahrani ukomoka muri Iraq.
 
Perezida Kagame yavuze ko icyo kiganza “Kigaragaza ugufunguka n’ingamba zikenewe mu rugamba rwo kurwanya ruswa.’’
 
Abayobozi bitabiriye iki gikorwa barimo Perezida Paul Kagame, Umuyobozi w’Ikirenga wa Qatar (Emir) Sheikh Tamim bin Hamad al Thani, Perezida w’Ishyirahamwe ry’Umupira w’Amaguru ku Isi, Gianni Infantino; Perezida wa Komisiyo ya AU, Moussa Faki Mahamat na Perezida wa Namibia, Hage Gottfried Geingob basenye urukuta ruriho ijambo ruswa mu ndimi zitandukanye zirimo Ikinyarwanda, Igifaransa, Icyongereza, Icyarabu, Igiswahili n’izindi.
 
U Rwanda rwatoranyijwe kwakira iki gikorwa kubera urugendo rwarwo mu kurwanya ruswa. Raporo y’Umuryango Mpuzamahanga urwanya ruswa n’akarengane yasohotse umwaka ushize yashyize u Rwanda ku mwanya wa Kane muri Afurika mu kurwanya ruswa, inyuma ya Seychelles, Botswana na Cape Verde.
 
Ku wa 11 Ukuboza 2019, Minisitiri w’Ibikorwa remezo mu Rwanda, Gatete Claver, yifatanyije na Sosiyete ya Ampersand iri ku isonga muri Afurika mu zicuruza moto zikoresha amashanyarazi mu kwizihiza no kwishimira ibilometero 250 000 moto zayo zimaze kugenda ku butaka bw’urwa Gasabo.
 
Mu cyumweru cyatangiye ku wa 9 gisozwa ku wa 15 Ukuboza 2019, cyaranzwe n’ibikorwa bitandukanye ndetse IGIHE yakusanyije amwe mu mafoto y’ingenzi yakiranze.
 
Amafoto ya IGIHE yifashishijwe yafashwe na Muhizi Serge, Umurerwa Delphin, Himbaza Pacifique na Niyonzima Moise
 
