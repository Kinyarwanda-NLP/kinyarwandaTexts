Umuhanzi Ben Ngabo Kipeti yatangije umushinga wo gusigasira umuziki gakondo binyuze mu bitaramo bizajya birangwa n’ibicurangisho bya muzika byo mu Rwanda rwo hambere.
 
Umuhanzi Ben Ngabo Kipeti yatangije umushinga wo gusigasira umuziki gakondo binyuze mu bitaramo bizajya birangwa n’ibicurangisho bya muzika byo mu Rwanda rwo hambere.
 
Muri iyi minsi Abanyarwanda bakomeje kugaragaza urukundo bafitiye umuziki gakondo by’umwihariko uw’abahanzi bo hambere icyakora uko bawukunda niko amateka agaragaza ko nta gikozwe uyu muziki wakwibagirana.
 
Izi mpungenge zituma abakunzi b’uyu muziki badasinzira buri gihe baba bashaka kurebera hamwe icyawusigasira.
 
Ben Ngabo wamenyekanye nka Kipeti abinyujije mu mushinga we yise “Umuzi” agiye gukora ibitaramo by’umuziki gakondo.
 
Mu kiganiro yagiranye na IGIHE, Kipeti yavuze ko uyu ari umushinga yatangije mu minsi ishize mu rwego rwo gusigasira ibicurangisho gakondo by’umuziki Nyarwanda.
 
Yavuze ko igitaramo cyabo kizibanda cyane ku bicurangisho gakondo birimo Umuduri, Icyembe, Iningiri, Inanga, Umwirongi n’ingoma.
 
Iki gitaramo kizaba tariki 12 Ukuboza 2019 byitezwe ko kizabera ahitwa White Horse neza mu Mujyi wa Kigali, kwinjira bikazaba ari amafaranga ibihumbi bitanu (5000 Frw).
 
Ikindi Kipeti yavuze ni uko bagize amahirwe bakabona abantu bakunze ibi bitaramo na bo bategura byinshi ku buryo abantu bagira ahantu ho gutaramira bya Kinyarwanda biyibutsa umuziki gakondo w’Abanyarwanda.
 
Ati “Tugize amahirwe tukabona abantu ntakabuza twakora ibitaramo byinshi, twakorera ahantu hatandukanye ku buryo Abanyarwanda aho batuye hose babasha kubona aho gutaramira bya Kinyarwanda.”
 
Ben Ngabo Kipeti ni umuhanzi wo hambere umaze imyaka irenga 30 akora umuziki uzwi cyane mu ndirimbo nka ‘Zana Inzoga, "Ingendo y’abeza" n’izindi zakanyujijeho zikanafata imitima y’abakunzi b’umuziki.
 
