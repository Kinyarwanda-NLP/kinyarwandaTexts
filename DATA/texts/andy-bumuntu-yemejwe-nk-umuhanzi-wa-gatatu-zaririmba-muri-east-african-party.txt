Mu gihe amaso yose y’abakunzi b’umuziki ahanzwe East African Promoters ku bahanzi bazaririmba mu gitaramo cya East African Party 2020, ku ikubitiro hatangajwe The Ben na King James muri barindwi bagomba kuzasusurutsa abakunzi ba muzika, hamaze kongerwaho Andy Bumuntu nk’uwa Gatatu.
 
Mu gihe amaso yose y’abakunzi b’umuziki ahanzwe East African Promoters ku bahanzi bazaririmba mu gitaramo cya East African Party 2020, ku ikubitiro hatangajwe The Ben na King James muri barindwi bagomba kuzasusurutsa abakunzi ba muzika, hamaze kongerwaho Andy Bumuntu nk’uwa Gatatu.
 
Umuyobozi wa EAP, Mushyoma Joseph (Boubou), mu minsi ishize yabwiye IGIHE ko abahanzi bose bazatarama muri iki gitaramo bamaze kumvikana ndetse batangiye kubatangaza umwe ku wundi.
 
Hari hatahiwe Andy Bumuntu, umuhanzi mushya mu muziki ariko umaze kwigarurira imitima y’abakunzi b’umuziki mu Rwanda.
 
Ni umuhanzi mushya uririmba mu njyana ya Blues ivanzemo gakondo ya Kinyarwanda. Yitwa Kayigi Andy Dick Fred w’imyaka 26, yahisemo gukoresha izina ry’ubuhanzi rya “Andy Bumuntu”.
 
Yavutse ku wa 14 Gicurasi 1995, yize ibijyanye n’amashanyarazi. Yahagaritse amasomo aho yigaga muri IPRC kubera gahunda nyinshi z’ubuhanzi yagiyemo hanze y’igihugu, agarutse asanga bagenzi be baramusize aba ayacumbitse.
 
Yongeye gukomeza amasomo ya Kaminuza muri Mahatma Ghandi University mu ishami ryayo mu Rwanda nk’imwe mu mpano ikomeye iri shuri ryamugeneye, kubera impano itangaje bamusanganye mu kuririmba.
 
Igitaramo cya East African Party kigiye kuba ku ncuro ya 12 kizaba tariki 1 Mutarama 2020 muri Kigali Arena.
 
Kwinjira muri iki gitaramo bikazaba ari 20 000Frw mu myanya y’icyubahiro, 15 000 Frw mu cyiciro gikurikiraho na 5000frw mu myanya isanzwe, mu gihe abazagura amatike mbere bo bagabanyirijwe itike yo mu myanya ihenze y’icyubahiro izaba igura 15000frw, imyanya y’icyubahiro 10000frw na 3000frw mu myanya isanzwe.
 
