Umuhanzikazi Asinah yarakaye atangiza intambara y’amagambo kuri Bruce Melodie bari baherutse gukorana indirimbo ariko akaba yamenye ko igiye gusohoka atayirimo kuko yakuwemo.
 
Umuhanzikazi Asinah yarakaye atangiza intambara y’amagambo kuri Bruce Melodie bari baherutse gukorana indirimbo ariko akaba yamenye ko igiye gusohoka atayirimo kuko yakuwemo.
 
Abinyujije ku mbuga nkoranyambaga Asinah n’umujinya mwinshi yihanangirije Bruce Melodie amubwira ko aza kubona ububi bwe bitewe n’indirimbo bakoranye agiye gusohora yarasibyemo igitero cye.
 
Aba bahanzi batangiye kurebana ay’ingwe nyuma y’iminsi havugwa ubushuti bwo ku rwego rwo hejuru hagati yabo.
 
Mu minsi ishize bajyanye muri Tanzania aho byavugwaga ko Asinah yari aherekeje Bruce Melodie kumusemurira  mu gihe undi yari agiye gufata amashusho y’indirimbo.
 
Icyakora kuko bari bafiteyo imishinga y’indirimbo itandukanye ndetse na gahunda zinyuranye  Bruce Melodie ngo yibese Asinah afatira amashusho indirimbo bakoranye barinda bava muri Tanzania uyu muhanzikazi atamenye ibyamubayeho.
 
Asinah yamenye ko bamukuye mu ndirimbo abibwiwe n’umu-Producer ukomoka mu gihugu cya Nigeria witwa Runtinz Badder ari nawe wari wayikoze.
 
Aha akaba yasabaga imbabazi uyu muhanzikazi kubera kumuhemukira, icyakora agaragaza ko byatewe na Bruce Melodie we nta mutima mubi yabikoranye.
 
Asinah abinyujije ku rukuta rwe rwa Instagram yamenyesheje  Bruce Melodie ko naramuka amuvanye mu ndirimbo bakoranye azabona aho abera akaga.
 
Aha yagize ati “Icyitonderwa… Wowe Bruce Melody niwibeshya ugakuramo amajwi yanjye mu ndirimbo dufitanye uzabona ikibi kiri muri njye.”
 
Mu kiganiro na IGIHE, Asinah ahamya ko kumukura muri iyi ndirimbo ari igihombo gikomeye kuko yari yayikunze bitewe n’uko ari nziza.
 
Uyu muhanzikazi avuga ko muri iyi ndirimbo yari yishyuye igice cy’amafaranga yayigiyeho bityo ahamya ko mu gihe Bruce Melodie yakomeza kumukuramo yamwishyura byibuza 1 200 000 Frw.
 
Iyi ndirimbo Bruce Melodie yakuyemo Asinah agiye kuyishyira hanze iri kumwe n’amashusho yayo yanamaze gutunganywa, icyakora uyu muhanzikazi ahamya ko nibatabanza gukemura ikibazo cyabo aziyambaza inzego zibishinzwe zikamurenganura kuko ngo hari ibyo bumvikanye kandi byanditse mbere yo gukorana iyi ndirimbo.
 
Iby’iyi ndirimbo ya Bruce Melodie na Asinah bije bikurikira inkuru z’uyu muhanzikazi na Riderman, aho byavugwaga ko bakoranye indirimbo icyakora birangira batabyemeranyaho, Riderman ahakana ibyo gukorana nawe undi nawe ahamya ko ubwo hari impamvu ziri gutuma amwihakana.
 
Asinah abajijwe niba ibi bidashobora kumuca intege yabwiye IGIHE ko atazigera acika intege cyane ko iyo aba uzicika aba yarazicitse cyera.
 
Reba ikiganiro twagiranye na Asinah nyuma y’uko amenye ko yakuwe mu ndirimbo ya Bruce Melodie
 
