Ingabire Dorcas [Sunny], umuhanzikazi w’umunyadushya umaze kuba ikimenyabose mu Rwanda no hanze yaho, yashyize hanze indirimbo ye nshya yakoranye na Nandy uri mu bahanzikazi bagezweho muri Tanzania.
 
Ingabire Dorcas [Sunny], umuhanzikazi w’umunyadushya umaze kuba ikimenyabose mu Rwanda no hanze yaho, yashyize hanze indirimbo ye nshya yakoranye na Nandy uri mu bahanzikazi bagezweho muri Tanzania.
 
Sunny ni izina rimaze kumenyekana cyane mu ruhando rw’imyidagaduro mu Rwanda bitewe n’udushya ndetse no kwisanzura cyane akunze kugaragaza aganira n’itangazamakuru.
 
Bwa mbere amenyekana byari igihe yavugaga ko imyaka ibiri yari amaze atagera mu Rwanda yatumye yibagirwa Ikinyarwanda ati ‘kuvuga ikinyarwanda birangora ( ariko we agakoresha iyi ‘la’ aho kuba ‘ra’).
 
Yongeye kuvugwa cyane kubera inkuru ze ko akeka ko yasamye inda y’umwana we w’umukobwa ari mu bwogero (piscine) cyangwa se kuri moto kuko yabyaye atarigeze akorana imibonano mpuzabitsina n’umugabo n’umwe.
 
Uyu muhanzikazi yatangaje benshi ubwo yakoraga indirimbo yise ‘Kungola’ yahuriyemo na Bruce Melodie akaririmbamo amasegonda 35, ibintu nabyo byavugishije benshi. Mu gusubiza yavuze ko yari yayishyuye asaga $30, 000 bityo atagombaga kwigora kuko yari umukoresha wari wahaye akazi Bruce Melodie.
 
Indirimbo yakurikiye iyi yayise ‘Property’ ( abanyarwanda bahise bayihindurira izina bayita ‘Polopati’) nayo iri mu zatumye yongera kuvugwa ku mbuga nkoranyambaga ndetse no mu itangazamakuru kubera uburyo yari iririmbyemo butangaje!
 
Ubu, noneho yashyize hanze indirimbo ‘Navimba’ yakoranye na Nandy ugezweho muri Tanzania, amajwi yayo yafashwe na Kimambo Beats mu gihe amashusho yayobowe na Joowzey.
 
Muri iyi ndirimbo hagaragaramo Calisah Jiwa, watorewe kuba Rudasumba wa Afurika mu irushanwa ry’ubwiza rya Mister Africa International mu 2018, ribera  muri Nigeria. Sunny n’uyu musore baba bahuje urugwiro nk’abakundana.
 
Umuhanzikazi wahuriye muri iyi ndirimbo na Sunny we aririmbamo amasegonda 40 gusa ubundi agafasha Sunny mu nyikirizo rimwe indirimbo y’iminota itatu n’amasegonda 11.
 
Si ubwa mbere Sunny akoranye n’umuhanzi wo muri Tanzania kuko yari aherutse gukora iyo yise ‘Waone’ yahuriyemo na Aslay uri mu bahanzi bakomeye muri iki gihugu.
 
Nandy wahuriye na Sunny muri iyi ndirimbo nshya ni umwe mu bahanzikazi bagezweho muri Tanzania. Uyu mukobwa yamamaye mu ndirimbo ‘Ninogeshe’, ‘Hazipo’, ‘Kiza Kinene’, ‘Kivuruge’, ‘Aibu’ n’izindi nyinshi.
 
Nandy yatwaye igihembo  cya  All Africa Music Awards [AFRIMA]  mu 2017 nk’umuhanzikazi uhagaze neza muri Afurika y’Iburasirazuba ndetse n’icya AMI Awards Africa yatwaye nk’umuhanzikazi ukizamuka mwiza mu 2018. Yatangiye umuziki mu 2013 ariko yatangiye kwamamara mu 2016.
 
Uyu mukobwa w’imyaka 27 ubusanzwe yitwa Faustina Charles Mfinanga avuka kuri nyina w’umudozi w’imyenda mu gihe se ari umukanishi.
 
