Abaririmbyi babigize umwuga bahuriye muri Choeur International bakoze igitaramo cyinjije abakunzi bayo mu buryohe bwa Noheli no mu mwaka mushya wa 2020.
 
Abaririmbyi babigize umwuga bahuriye muri Choeur International bakoze igitaramo cyinjije abakunzi bayo mu buryohe bwa Noheli no mu mwaka mushya wa 2020.
 
Ni igitaramo cyiswe ‘Christmas Carols Concert’ cyabereye muri Lemigo Hotel ku mugoroba wo kuri iki Cyumweru tariki 15 Ukuboza 2019, cyari kiganjemo indirimbo zuje ubuhanga ndetse n’izibyinitse zatumye abacyitabiriye bacinya akadiho.
 
Saa kumi n’ebyiri zuzuye umushingwabirori (MC), Ngoboka Cyriaque, yari atangije igitamo cyabimburiwe n’agace ka mbere k’indirimbo za Noheli gusa nka ‘Noheli, ibisingizo mu ijuru n’izindi.
 
Agace ka kabiri kashimishije benshi cyane kuko kari kagizwe n’indirimbo zaririmbwe n’abantu ku giti cyabo (Solo), aho Halleluyah yaririmbwe na Mado yishimirwa cyane n’abitabiriye igitaramo kubera ijwi rye bigeze kuri O’scudatta yaririmbwe na Niyonkuru Fabrice na Karangwa Fabrice,  bakurirwa ingofero.
 
Choeur International yagaragaje umwihariko mu kuririmba no gucuranga by’umwihariko indirimbo ziririmbwa n’abantu ku giti cyabo zikaba zakoze ku mbamutima za benshi.
 
Hasubiwemo indirimbo zirimo Madamina ya Mozart, yasubiwemo na Marius Iraguha, Nessun Dorma yasubiwemo na Nicole Irakoze, The Phantom of Opera yasubiwemo na Grace n’izindi.
 
Choeur International ni umuryango uririmba kandi udashingiye ku idini iri n’iri cyangwa ku bitekerezo bya Politiki, ku buryo indirimbo iririmba buri wese aziyumvamo bitewe n’imyemerere ye.
 
Ibi yabishimangiye ubwo yaririmbaga indirimbo ‘Ukuvuka kwa Yesu ya Chorale Abasaruzi ndetse na Arahamagara ya Ambassadors of Christ.
 
Agace ka nyuma k’iki gitaramo kakoze mu nguni zose z’ibyishimo by’abacyitabiriye. Bacinye akadiho mu ndirimbo Nakei Nairobi ya Mbilia Bel, Bonane ya Orchestre Impala na Collé Collé ya Compagnie Créole ari nayo yashyize akadomo kuri iki gitaramo cyaririmbwemo indirimbo 29.
 
Perezida wa Choeur International, Shimagizwa Alain Richard, yashimiye abitabiriye iki gitaramo abizeza ko ubutaha hari ibindi byiza biziyongera mu mitegurire yacyo birimo ibicurangisho n’imiririmbire yo ku rwego ruhanitse.
 
Ati “Ni ibyishimo bikomeye kuri Choeur International kuba yabatumyeho muri uru rubanza mukaza kuyishyigikira mungana gutya. Bitera imbaraga yo gukomeza gukora neza”
 
Choeur International ni umuryango w’abaririmbyi washinzwe ku kuwa 21 Mata 2006, ibona ubuzima gatozi mu mwaka wa 2008. Ni umuryango udaharanira inyungu wemewe n’amategeko ufite icyicaro muri St Paul i Kigali mu Karere ka Nyarugenge.
 
Igizwe n’abaririmbyi b’abahanga babigize umwuga baturuka mu makorali akomeye yo mu Rwanda ndetse n’abanyamahanga bakaba bemerewe kuyiririmbamo mu gihe bagaragaza ubuhanga mu kuririmba.
 
Amafoto: Hakizimana Olivier Souke
 
