Ishyirahamwe ridaharanira inyungu rigamije gukora no guteza imbere ubushakashatsi kuri Jenoside yakorewe Abatutsi mu 1994 rya RESIRG ryateguye igikorwa cy’ubusabane cyari kigamije gukusanya inkunga igenewe gukora ubushakashatsi kuri Jenoside yakorewe Abatutsi.
 
Ishyirahamwe ridaharanira inyungu rigamije gukora no guteza imbere ubushakashatsi kuri Jenoside yakorewe Abatutsi mu 1994 rya RESIRG ryateguye igikorwa cy’ubusabane cyari kigamije gukusanya inkunga igenewe gukora ubushakashatsi kuri Jenoside yakorewe Abatutsi.
 
Iki gikorwa cyabereye mu nzu ndangamuco y’Abanya-Arménie ya Hay Doun (Centre Arménien Hay Doun) iherereye mu Mujyi wa Bruxelles mu Bubiligi ku wa 7 Ukuboza 2019.
 
Cyitabiriwe n’abantu barenga 100 barimo Abanyarwanda n’inshuti zabo, bahuye bagasangira bakanataramirwa n’intore z’Itorero Ukwezi.
 
Icyo gitaramo cyanasusurukijwe n’Umunyarwandakazi Kayiganwa Julienne uzwi ku izina rya Big Mama. Banasangiye amafunguro yiganjemo aya Kinyafurika.
 
Ishyirahamwe RESIRG (Réseau International Recherche & Génocide), ryashinzwe kandi riyoborwa  n’Umunyarwanda Déo Mazina.
 
RESIRG yiyemeje guharanira kwimakaza umuco wo kubana mu mahoro kubaha ubuzima bwa buri wese, no kurwanya ingengabitekerezo ya Jenoside kuko ariyo yagejeje u Rwanda aharindimuka. Ivugira ikanita ku bacitse ku icumu rya Jenoside yokorewe Abatutsi kuko utakwibuka abishwe ngo wibagirwe impfubyi zabo cyangwa abapfakazi basize.
 
Mu ijambo yagejeje ku bitabiriye iki gikorwa, Mazina yashimiye abantu bose bitabiriye icyo gikorwa n’abafite ku mutima gushyigikira RESIRG.
 
Yagize ati “Igihe ni iki ngo dukomeze kwishyira hamwe no guterana inkunga mu bushakashatsi n’ubwanditsi bukorwa n’abacitse ku icumu rya Jenoside kuko aribo bafata iya mbere mu kubikora. Biri mu byatumye iri shyirahamwe rivuka kugira ngo ngo rishake amikoro yo kubatera ingabo mu bitugu.’’
 
Yasobanuye ko iryo shyirahamwe rije kunganira ayari asanzwe mu gikorwa cy’indashyikirwa cyo kubungabunga no kumenyekanisha amateka ya Jenoside yakorewe Abatutsi, mu budasa, ubumwe n’ubwuzuzanye.
 
Yakomeje avuga ati “Umushinga tuzatangiriraho ni uwo gufasha ababyeyi bari batwite mu gihe hakorwaga Jenoside yakorewe Abatutsi mu 1994. Iki gikorwa kizadufasha gushyira hamwe ubuhamya bwabo; bavuga uko bababajwe mu bihe bikomeye. Barindiriye urupfu aho gufashwa nk’ababyeyi batwite kugeza n’ubwo akababaro bagasangira n’ibibondo babyaye bareba urupfu imbere yabo.’’
 
Mazina yavuze ko iyi ntambwe izafasha mu kwandka amateka no kwishakamo imbaraga zo gukomeza ubuzima.
 
Ati “Iri shyirahamwe RESIRG ni iryanyu mwebwe dufatanyije uru rugamba rw’amateka u Rwanda rwaciyemo ariko dukora ngo abana bacu ntibazongere kuyabamo ukundi.’’
 
Mazina yanasabye ko buri wese yatera inkunga urubanza rwa Fabien Neretse uregwa ibyaha by’ubwicanyi muri Jenoside yakorewe Abatutsi mu 1994 mu Rwanda, rumaze igihe rubera i Bruxelles kandi rugikomeza.
 
Ubwo ibikorwa bya RESIRG byatangizwaga mu 2015, Ambasaderi Robert Masozera mu biganiro byabereye muri Kaminuza yigenga y’u Bubiligi (ULB) yavuze ko Jenoside ari nka kanseri iramutse itavuwe neza ngo irandurwe n’imizi yazagera aho igakwira umubiri wose.
 
Umunyamakuru Colette Braekman mu kiganiro mbwirwaruhame yagiriye muri Luxembourg na we yashimangiye ko “Jenoside yakorewe Abatutsi ni nka kanseri yambutse imipaka igafatira n’akarere kandi k’Ibiyaga Bigari nko muri Congo. Tugomba kuyihiga ikavurwa, bitabaye ibyo yazafatira n’ibindi bice bya Afurika bisigaye.’’
 
RESIRG ifite icyicaro i Bruxelles mu Bubiligi biteganyijwe ko izagira n’andi mashami mu bindi bihugu.
 
Iri shyirahamwe  riyoborwa  na Déo Mazina; Umunyamabanga waryo ni Dr Jean Mukimbiri; Umubitsi ni Anny Nyagatare, Ushinzwe itangazamakuru ni Mylliam Joie Umugwaneza.
 
RESIRG yatangijwe ku wa 9 Gashyantare 2013, yitwa RESIR (Réseau Scientifique International pour la Recherche et l’Information sur le Rwanda et sur l’Afrique des Grand Lacs), mu Kinyarwanda ni Urugaga rw’abanyarwanda b’impuguke biyemeje gukora ubushakashatsi ku Rwanda no ku bihugu by’ibiyaga bigari.
 
RESIRG yabonye ubuzima gatozi inatangazwa mu igazeti ya Leta y’u Bubiligi, ku wa 13 Gicurasi 2019.
 
 	Inkuru bifitanye isano: Ishyirahamwe RESIRG rikora ubushakashatsi kuri Jenoside yakorewe Abatutsi ryemewe n’u Bubiligi
 
Amafoto: Jessica Rutayisire
 
