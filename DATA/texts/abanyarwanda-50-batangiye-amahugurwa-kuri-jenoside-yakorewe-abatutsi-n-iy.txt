Komisiyo y’Igihugu ishinzwe kurwanya Jenoside [CNLG] ifatanyije n’Umuryango utari uwa Leta w’Abayahudi witwa “Mémorial de la Shoah” batangije amahugurwa ku mateka ya Jenoside yakorewe Abatutsi n’iyakorewe Abayahudi.
 
Komisiyo y’Igihugu ishinzwe kurwanya Jenoside [CNLG] ifatanyije n’Umuryango utari uwa Leta w’Abayahudi witwa “Mémorial de la Shoah” batangije amahugurwa ku mateka ya Jenoside yakorewe Abatutsi n’iyakorewe Abayahudi.
 
Aya mahugurwa y’iminsi itatu yatangiye kuri uyu wa Kabiri, tariki ya 17 Ukuboza 2019, byitezwe ko azasigira abazayitabira ubumenyi ku nkomoko ya politiki yo gutsemba Abayahudi, politiki y’ingengabitekerezo yateguye Jenoside yakorewe Abatutsi, ingingo abahakana Jenoside bakunze gushyira imbere n’ingamba zo guhangana n’ingaruka za Jenoside.
 
Ibyo biganiro bizatangwa n’inzobere ziturutse mu Rwanda no mu mahanga, kandi bikazakurikiranwa n’impuguke zoherejwe na “Mémorial de la Shoah”.
 
Aya mahugurwa azahuriza hamwe abantu bagera kuri 50 baturutse muri CNLG, Umuryango IBUKA uharanira inyungu z’abacitse ku icumu n’Umuryango Mpuzamahanga utegamiye kuri Leta, Aegis Trust, usanzwe wita ku rwibutso rwa Jenoside yakorewe Abatutsi rwa Kigali ruri ku Gisozi.
 
Atangiza aya mahugurwa, Umunyamabanga Nshingwabikorwa wa Komisiyo y’Igihugu Ishinzwe kurwanya Jenoside (CNLG), Dr Bizimana Jean Damascène, yavuze ko aya mahugurwa azungura abakozi ubumenyi bushya.
 
Yagize ati ‘‘Aya mahugurwa azafasha abakozi bacu, aba IBUKA na AEGIS TRUST kumenya imiterere ya Jenoside yakorewe Abatutsi n’iyakorewe Abayahudi, kuko imiterere ya za Jenoside hari aho ihurira. Ubwo  bumenyi kandi buzanabafasha kumenya uko bahangana n’ibibazo by’ingaruka za Jenoside nk’ihungabana n’uko bakwitwara igihe bahuye naryo.’’
 
Aya mahugurwa yaje muri gahunda y’amasezerano y’ubufatanye yasinywe mu 2018 hagati ya Komisiyo y’Igihugu yo Kurwanya Jenoside (CNLG) n’Umuryango Mémorial de la Shoah.
 
Umuyobozi uhagarariye “Mémorial de la Shoah”, Bruno Boyer, yavuze ko usibye gusangiza Abanyarwanda amateka ya Jenoside yakorewe Abayahudi, ari mu rwibutso rwa “Shoah”, na bo bazarushaho gusobanukirwa amateka ya Jenoside yakorewe Abatutsi.
 
Yagize ati “Icyo twifuza ni ukongera ubumenyi mu buryo bwa gihanga ku mateka ya Jenoside zombi. Tugomba kwiga kandi tukanigisha amateka, ariko tunagaragaza ingingo zifatika zifasha buri wese kubitekerezaho.’’
 
Umuryango utari uwa Leta w’Abayahudi witwa “Mémorial de la Shoah” ufite icyicaro i Paris mu Bufaransa, ahari urwibutso rukubiyemo amateka ya Jenoside yakorewe Abayahudi. By’umwihariko ariko kuva mu myaka itatu ishize, urwibutso rwa “Shoah” rurimo icyumba cyihariye kigaragaza amateka ya Jenoside yakorewe Abatutsi.
 
Aya mahugurwa abaye ku nshuro yayo ya mbere, biteganyijwe ko azanakomereza ku bantu bo mu byiciro bitandukanye nk’abarimu bigisha amateka, abanyeshuri, abashakashatsi, n’abandi.
 
Ikibazo cy’ihungabana nk’imwe mu ngaruka za Jenoside zikomeye, kiri mu bizibandwaho muri aya mahugurwa, hanarebwa uburyo bwo kwirinda ko ryakwiyongera.
 
Inyigo yakozwe na Minisiteri y’Ubuzima ifatanyije na CNLG mu ntangiriro za 2018, igaragaza ko ihungabana mu bacitse ku icumu ryari hejuru ya 30%, imibare CNLG ivuga ko nayo ikwiye kugabanywa.
 
