Umushumba wa Kiliziya Gatolika ku Isi, Papa Francis, yakuyeho amabwiriza yakoreshwaga mu gukurikirana abakekwaho ibyaha by’ubusambanyi aho kuri ubu bashobora gukurikiranwa n’amategeko y’igihugu.
 
Umushumba wa Kiliziya Gatolika ku Isi, Papa Francis, yakuyeho amabwiriza yakoreshwaga mu gukurikirana abakekwaho ibyaha by’ubusambanyi aho kuri ubu bashobora gukurikiranwa n’amategeko y’igihugu.
 
Iri tangazo ryashyizwe ahabona na Vatican ku wa Kabiri, tariki ya 17 Ukuboza 2019. Iki cyemezo kizatuma Kiliziya Gatolika ishyikiriza ubuyobozi bwa leta inyandiko zerekeye ibyaha by’ubusambanyi.
 
Amashami amwe n’amwe ya Kiliziya asanzwe afite uburyo bwo guhana abagaragaweho ibyo byaha batagejejwe mu butabera ariko ntibikorwa ahantu hose.
 
CNN yanditse ko ikurwaho ry’ubwo bwiru bw’imbere mu bihayimana rizatuma uwahohotewe ashobora guhabwa amakuru yerekeye ikirego cye aturutse muri Vatican.
 
Itangazo ridasanzwe rya Papa Francis ntirikuraho amabwiriza yihariye y’uburyo ibyaha by’ubusambanyi bitangazwamo cyangwa uburyo Vatican ikurikirana abakekwaho ibyo byaha.
 
Impinduka mu buryo bwo gukurikirana abihayimana bo muri Kiliziya Gatolika bakekwaho ibyaha by’ubusambanyi zatangajwe mu gihe Papa Francis yizihiza isabukuru y’imyaka 83 y’amavuko.
 
Bamwe mu bihayimana muri Kiliziya Gatolika, ntibasiba kuvugwaho ibikorwa by’urukozasoni nk’ubusambanyi, gufata ku ngufu no gushuka abana bakiri bato bakabangiza.
 
Kenshi na kenshi ibi bikorwa bivugwa mu Burayi, Amerika y’Amajyepfo, Aziya n’ahandi ariko wagera muri Afurika ugasanga bitarafata intera ndende. Ubukana bwabwo bwatumye Papa Francis, atumiza inama i Vatican yitabiriwe n’abakuru b’inama z’Abepiskopi, aho u Rwanda rwahagarariwe na Musenyeri Rukamba.
 
Mgr Rukamba aheruka kubwira IGIHE ko iyi nama yavuyemo umwanzuro ukarishye w’uko ‘Umupadiri n’undi wihayimana wese wafashe abana atyo, kwihanganirwa ari zero. Ni ukuvuga ko ahanwa iyo afashwe ashyikirizwa ubutabera bw’igihugu arimo.’
 
Muri iyi nama byagaragaye ko abantu benshi cyane 99%, bavugwaho ibyo gusambanya abana ari Abapadiri cyangwa Abafurere bashaje, abandi baba bakiriho ugasanga ni abasaza bafite imyaka 70.
 
