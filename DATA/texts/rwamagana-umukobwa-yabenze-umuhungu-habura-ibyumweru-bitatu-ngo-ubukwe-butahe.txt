Ishyano ryaguye! Umukobwa yabenze umusore habura ibyumweru bitatu ngo bakore ubukwe ndetse hanabura iminsi ibiri ngo basezerane mu mategeko, yisangira undi musore bivugwa ko bakundanaga mbere.
 
Ishyano ryaguye! Umukobwa yabenze umusore habura ibyumweru bitatu ngo bakore ubukwe ndetse hanabura iminsi ibiri ngo basezerane mu mategeko, yisangira undi musore bivugwa ko bakundanaga mbere.
 
Ibi byamenyekanye ku wa Kabiri ubwo havugwaga amakuru y’uko umukobwa yishyingiye undi musore bahoze bakundana.
 
Uyu mukobwa n’umusore hari hashize hafi amezi atatu batangaje ko bafite umushinga wo kubana ndetse banasohoye integuza y’ubukwe bwabo imenyerewe nka ‘Save the date’, banasohora ubutumire batangariza inshuti n’imiryango ko batangiye umushinga wo kubana.
 
Banafunguye amatsinda ya WhatsApp kugira ngo abantu batangire kubashyigikira yaba mu buryo bw’amafaranga cyangwa se ibitekerezo ndetse bari baranatangiye kujya kwiga inyigisho zihabwa abenda kurushinga kuri Paruwasi Gatolika ya Rwamagana.
 
Muri ayo matsinda abantu bari baratangiye gutanga amafaranga ndetse bamwe batangira no guhabwa imirimo mu bukwe nk’uko bisanzwe.
 
Kuwa Gatatu w’icyumweru gishize inshuti z’uyu mukobwa ndetse n’abo baririmbanaga muri korali bagiye iwabo bagiye kumukorera ibirori bya ‘Bridal Shower’ basanga ntabwo ahari babwirwa ko atari buboneke maze ikamba bari bitwaje baryambika Marraine we [uwari kumuhagararira].
 
Mu gitondo cyo kuri uyu wa Kabiri nibwo musaza w’uyu mukobwa yandikiye abari bahuriye mu itsinda rya WhatsApp ryahurijwemo inshuti z’uyu mukobwa kugira ngo bamutere inkunga, ko mushiki we yabenze umusore ubukwe butakibaye.
 
Yagize ati “Muraho abo dusangiye igikorwa cyo gushyigikira umuvandimwe wacu Dunia. Mbandikiye mbashimira ubwitange mwangaragarije bwo gushyigikira umuvandimwe wanjye ariko ntibikiriho kuko mushiki wanjye yabenze umukwe wacu.”
 
“Gusa ndabashimiye byimazeyo ko mwambaga hafi mu bitekerezo byubaka. Ubwo rero mukomeze kwihanganira iyi nkuru, murakoze Imana ibahe umugisha gusa birababaje. Murakoze.”
 
Amakuru agera ku IGIHE ni uko uyu mukobwa yishyingiye ku wundi musore yakundaga cyane kurenza uwo bendaga kubana. Inshuti ze ngo iyo zimubajije azibwira ko yasanze uwo umutima we wakunze kurusha abandi ngo nta gitangaza yakoze.
 
Mu kiganiro IGIHE yagiranye n’umusore wabenzwe habura hafi ibyumweru bitatu ngo bakore ubukwe, yavuze ko ibyamubayeho nawe atariyumvisha icyabiteye ngo umukobwa baganiraga bisanzwe ntabwo azi impamvu yabiteye.
 
Yagize ati “Naba nkubeshye nkubwiye ngo hari icyo twapfuye, kuwa Kane w’icyumweru gishize twari turi kumwe ku Murenge wa Gisozi aho twari gusezeranira kuri uyu wa Kane. Twari twagiye gutanga ibyangombwa byaburagaho dutandukana nta kibazo tugiranye ndetse nanamusabye kugera aho mba gato arampakanira ngo afite gahunda y’umuntu wenda kumutwerera agiye kureba ndamureka aragenda nanjye ndataha.”
 
Yakomeje avuga ko kuwa gatanu nijoro iwabo w’umukobwa bamuhamagaye bakamubwira ko bamubuze abasaba gushakisha birangira bamenye ko yishyingiye ku wundi musore.
 
Byari biteganyijwe ko ubukwe bwaba bombi buba tariki 28 Ukuboza 2019, gusaba no gukwa bikaba byari kuzabera mu Kigabiro, bagasezeranira imbere y’Imana muri Paruwasi Gatolika ya Rwamagana, ibindi birori byo kwakira abatumiwe bigakomereza mu cyumba mberabyombi cya Avega giherereye mu Mujyi wa Rwamagana.
 
