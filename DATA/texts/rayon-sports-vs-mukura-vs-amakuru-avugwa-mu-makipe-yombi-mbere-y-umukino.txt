Rayon Sports irakira Mukura Victory Sports mu mukino w’umunsi wa 14 wa Shampiyona, uteganyijwe kuri iki Cyumweru kuri Stade ya Kigali saa 15:00.
 
Rayon Sports irakira Mukura Victory Sports mu mukino w’umunsi wa 14 wa Shampiyona, uteganyijwe kuri iki Cyumweru kuri Stade ya Kigali saa 15:00.
 
Iyi kipe yambara ubururu n’umweru irakina idafite abarimo Nizeyimana Mirafa ufite amakarita atatu y’umuhondo, atamwemerera kugaragara muri uyu mukino .
 
Umunyezamu Kimenyi Yves wasibye umukino uheruka kubera amakarita atatu y’umuhondo na Mugheni Kakule Fabrice uheruka mu kibuga ku munsi wa karindwi wa Shampiyona, yongeye kugiriramo imvune nyuma y’amezi abiri adakina, bombi bari mu bakinnyi 18 umutoza Javier Espinoza yahisemo kwitabaza kuri uyu mukino.
 
Ciza Hussein ukinira Rayon Sports nyuma yo kuva muri Mukura Victory Sports yakiniye imyaka itandatu, avuga ko kuri iyi nshuro bashaka kwihimura kuri iyi kipe y’i Huye, bakayereka ko bari mu ikipe nkuru.
 
Ati ’’Mukura duheruka guhura uyu mwaka ku mukino wa nyuma w’Agaciro, ntabwo wari umukino woroshye kuri twebwe kandi yadutwaye igikombe. Tugomba kwihimura nka ikipe tubereke ko Rayon Sports iri ku rundi rwego.’’
 
Rayon Sports irakina uyu mukino ibizi ko mukeba wayo, APR FC, iyirusha amanota atandatu nyuma y’uko yo yaraye itsinze Heroes FC, ikayobora urutonde n’amanota 34 mu gihe amakipe yombi azahura ku wa Gatandatu utaha mu mukino usoza igice kibanza cya Shampiyona.
 
Ku ruhande rwa Mukura Victory Sports, Umunya-Espagne, Toni Hernandez, arakina uyu mukino adafite abarimo Nwosu Samuel Chukwudi yahannye mu gihe Mutijima Janvier  na Tuyishime Eric ‘Congolais’ bafite ibibazo bitandukanye.
 
Ati ’’Samuel Nwosu ntazakina kubera imyitwarire mibi yagize agahagarikwa umukino umwe, nahisemo kumuha undi mukino. Janvier yararwaye hashize iminsi ibiri, ariko yitoje uyu munsi [Ku wa Gatanu]. Biragoye kwemeza ko azabanza, ariko ashobora kuba yanabanza ku ntebe y’abasimbura. Congolais Tuyishime aracyakeneye kugaruka mu bihe bye no gukora cyane nyuma y’imvune.’’
 
Uyu mutoza ukomoka muri Espagne avuga ko nyuma yo kunganya na Police FC ibitego 2-2 mu mukino uheruka, yiteze ko ikipe ye ishobora kwitwara neza kuri iki Cyumweru kuko abakinnyi babonye igihe gihagije cyo kuruhuka.
 
Mukura Victory Sports imaze imikino itatu ititwara neza, aho yayibonyemo amanota abiri gusa, iri ku mwanya wa kane n’amanota 22.
 
Rutahizamu wayo Ndizeye Innocent ni umwe mu bakinnyi bahanzwe amaso kuri uyu mukino dore amaze gutsinda Rayon Sports ibitego bitanu mu mikino itanu aheruka gukina nayo.
 
Gahunda y’umunsi wa 14 wa Shampiyona
 
Ku wa Gatandatu tariki ya 14 Ukuboza 2019
 
Ku Cyumweru tariki ya 15 Ukuboza 2019
 
