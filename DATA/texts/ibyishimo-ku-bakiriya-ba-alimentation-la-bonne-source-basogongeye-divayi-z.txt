Alimentation La Bonne Source yamamaye mu Rwanda mu gucuruza Divayi z’ubwoko butandukanye zengerwa mu Bufaransa, yanejeje abakiriya bayo ibazanira abahanga mu kuzitunganya bo mu Bufaransa barazisogongera banabasobanurira byinshi ku buryo zengwa.
 
Alimentation La Bonne Source yamamaye mu Rwanda mu gucuruza Divayi z’ubwoko butandukanye zengerwa mu Bufaransa, yanejeje abakiriya bayo ibazanira abahanga mu kuzitunganya bo mu Bufaransa barazisogongera banabasobanurira byinshi ku buryo zengwa.
 
Ibigo bitanu byenga Divayi mu Bufaransa nibyo Alimentation La Bonne Source yatumiriye abakiriya bayo kubasogongeza no kubasobanurira byinshi bibaza kuri Divayi bakora.
 
Ibigo byatumiwe birimo; Château Le Grand Verdus, gikora Divayi yo mu bwoko bwa Bordeaux Supérieur, irimo Bordeaux Blanc na Bordeaux Rosé zikunzwe cyane n’abatari bake.
 
Hari kandi Vignerons Propriétés Associés, bakora Divayi y’umweru n’itukura. Ikigo cyitwa Laballe gifite ibigwi mu gutunganya Divayi kuva mu 1820 n’umuryango witwa Veuve Ambal utunganya ubwoko butandukanye bwa Divayi kuva mu 1898.
 
Abakiriya ba Alimentation La Bonne Source basobanuriwe ibijyanye n’uburyo zikorwa n’igituma zitandukana mu biciro.
 
Harimo izikorwa mu mizabibu ihingwa mu butaka bwihariye, igakenera umuyaga wihariye, bigatuma ziboneka ku kigero gitoya aribyo bituma zigira ibiciro bitandukanye n’izindi.
 
Sikubwabo Raphael, asanzwe acuruza Divayi akaba n’umukiriya [Urangura] wa Alimentation La Bonne Source yavuze ko igikorwa cyateguwe ari ingirakamaro ku bantu bakunda cyangwa bacuruza Divayi ziva mu Bufaransa.
 
Ati “Ubundi iyo uri kuyisogongera wenyine ntabwo wabimenya, ariko iyo uhuye n’umwenzi akakubwira itandukaniro, ukongera ugasomaho yamaze kugusobanurira, urabyumva kuko uragasoma ukagatinza mu kanwa, wenda wakongera no gusoma kuri kakandi wari wabanje, uhita wumva koko ko hari aho bitandukaniye.”
 
Yavuze ko akurikije ibisobanuro yahawe, ku biciro baziranguraho ntacyo yanenga.
 
Ati “ Nkurikije ibisobanuro baduhaye  n’uburyohe uba wumvise kandi nabyo bijyanye n’ibyo bisobanuro ntacyo wanenga. Kuko hari n’iyo nabonye bambwiye ihenze cyane ariko bansobanuriye ibintu bitatu nafashe, bituma igiciro cyazo kiba kiri hejuru kurusha izindi.
 
Icya mbere ni ubutaka butoya bahingamo iyo mizabibu bayikuramo ,nanjye nahise numva yuko niba uhinga kuri Hegitari 10 n’uhinga kuri hegitari 100. Urumva ko ibyo kuri hegitari 10 byaba bihenze kurusha izo kuri hegitari 1000 kuko nizo ziri ku bwinshi.”
 
Kuba hamwe byaba ku butaka buto ngo biba biterwa nuko aribwo buboneka, aho batanze urugero ko ushobora gusanga hasabwa ubw’inombe kandi bugomba kuba buri hafi y’amazi bukaba butaboneka ku buso bugari.
 
Hari izengwa zigahita zicuruzwa n’izitarwa igihe kirekire nabyo bigatanga itandukaniro mu biciro.
 
Ati “Iyatazwe kera yatinze mu rwina numva karyoshye kurusha akatatinze mu rwina.”
 
Umuyobozi wa Alimentation La Bonne Source, Mukamunana Rachel, yavuze ko bateguye icyo gikorwa bagamije kwereka abakiriya ubwoko bwiza bwa Divayi babazanira.
 
Ati “Twateguye igikorwa cyo kumenyekanisha inzoga tubazanira tuzivanye mu Bufaransa, tugira ngo tubereke yuko tubaha ubwoko bwiza bwa Divayi. Noneho dushaka ko abantu baza bakumva ubwo bwoko bwa Divayi ducuruza […] kandi noneho twe twahisemo kuzana Divayi nziza ziryoheye abanyarwanda.”
 
Muri iyi minsi mikuru isoza umwaka, avuga ko abanyarwanda babahishiye Divayi nziza cyane kandi ikabizeza ko zitazigera zibura.
 
Ati “Abanyarwanda turababwira ko tubahishiye Divayi nziza ziryoshye, zidafite ingaruka na nkeya, iyo unyoye Divayi nkeya ku rugero rutoya ni umuti, ni umuti w’umuntu. Ikibi ni ugufata nyinshi kandi icyo tubahishiye tunabizeza ni uko tuzifite zihagije ntabwo uzaza ejo ngo uyibure ku isoko, kandi tukaba twishimiye kuzanira abanyarwanda natwe turimo Divayi iryoheye abanyarwanda.”
 
Kuba Divayi bacuruza nta makemwa niyo mpamvu babahuje n’abazenga kugira ngo bajye bazinywa bazi n’inkomoko yazo.
 
Ati “Ni Divayi z’ubwoko bwiza, ni nayo mpamvu twazanye abazenga ngo basobanurire buri munyarwanda wabashije kugera aha nutahageze, noneho nawe nayinywa ajye yumva inyengo yayo, yumve umuzabibu bayenzemo inyinshi nta n’isukari bongeyemo.”
 
Alimentation La Bonne Source imaze imyaka irenga 10 igeza ibicuruzwa bitandukanye ku banyarwanda. Ifite umwihariko wo kuzana Divayi zo mu Bufaransa utasanga ahandi.
 
Iyo Alimentation ifite iduka mu Kiyovu ku muhanda KN 35 ST 7.
 
Amafoto: Dushimimana Ami Pacifique
 
