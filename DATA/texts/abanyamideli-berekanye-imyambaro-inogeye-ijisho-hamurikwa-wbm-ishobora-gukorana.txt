Inzu ya We ifasha abanyamideli inamaze gucira inzira benshi gushyira umukono ku masezerano mpuzamahanga, yitegura kujya mu bitaramo by’imideli bikomeye ku Isi yamuritswe ku mugaragaro mu Mujyi wa Kigali.
 
Inzu ya We ifasha abanyamideli inamaze gucira inzira benshi gushyira umukono ku masezerano mpuzamahanga, yitegura kujya mu bitaramo by’imideli bikomeye ku Isi yamuritswe ku mugaragaro mu Mujyi wa Kigali.
 
Yashinzwe na Sarah Nynthia afatanyije na Franco Kabano usanzwe azwi cyane mu ruganda rwo kumurika imideli mu Rwanda akaba n’umwe mu bafashije benshi bamaze gutera imbere banasigaye baba hanze y’u Rwanda barimo Jay Rwanda wabaye Rudasumbwa wa Afurika 2017 n’abandi.
 
We Best Model Management igizwe n’abanyamideli 28, barimo abakobwa 25 n’abahungu batatu gusa. Yamuritswe ku mugaragaro kuri uyu wa Gatandatu tariki 14 Ukuboza 2019 muri Chillax Nyarutarama.
 
Bamwe mu banyamideli bayigize baboneyeho umwanya wo kwiyereka abitabiriye iki gikorwa mu myambaro itandukanye.
 
Franco Kabano yabwiye IGIHE ko ari icyo kigo gishya gifasha abanyamideli gifite mu nshingano kuzamura impano no kuzishakira akazi ku rwego rw’Isi.
 
Ati “Ni ikigo gifasha abanyamideli gifite mu nshingano kuzamura impano no kuzishakira akazi ku rwego rw’Isi. Akazi kacu ni ugutoranya impano kuzishakira amasezerano mpuzamahanga mu gihe akazi kabonetse ndetse no mu gihe ntako kugira ngo  babashe gukomeza kuzamura impano.”
 
Yavuze ko kugira ngo iki kigo gifasha abanyamideli cya WBM kivuke byaturutse ku gushyira hamwe ibitekerezo kwabaye hagati ye na Sarah bagasanga bakwiriye gukora ikintu kitari gisanzwe mu Rwanda.
 
Yavuze ko abanyamideli bose bafite bamaze gusinya amasezerano mpuzamahanga muri abo batatu akaba aribo bamaze kubona ‘Visa’ zo kujya gutangira gukora hanze.
 
WBM ifite abafatanyabikorwa muri Nigeria, Afurika y’Epfo, i Milan mu Butaliyani, Paris mu Bufaransa, Londres mu Bwongereza na New York muri Leta Zunze Ubumwe za Amerika.
 
Muri Millan bakorana na Women Model Management, New York bakorana na New Icon New York;  muri Paris bakorana na Select Models, Women Management na  Supreme Models, Londres ho bakorana na Milk Model Management, Isis Models yo muri Afurika y’Epfo n’izindi.
 
Yabajijwe iby’amakuru avuga ko umwaka bashobora kuzerekana imyambaro yakozwe  na Fenty ya  Rihanna asubiza  ari ibintu bishoboka cyane kuko bamaze kuvugana na we.
 
Ati “Birashoboka kuko dufite impano zishoboye nta cyatubuza kujya gukorayo kuko mu bo tweretse abanyamideli bacu na Rihanna arimo kuko twifuza gukora muri Fenty 2020.”
 
Umwaka utaha abanyamideli bo muri WBM bazitabira ibirori byo kumurika imideli bikomeye birimo Millan Fashion Week, New York Fashion Week, Paris Fashion Week, London Fashion Week  n’ibindi bikomeye bitararitabirwa n’abanyarwanda.
 
Bamwe mu banyamideli babarizwa muri WBM bazwi barimo nka Umulisa Gabriella, Mucyo Sandrine, Lindah Umuhoza, Shami Lamique Cretia na Murebwayire Irene bahatanye muri Miss Rwanda 2019, Isheja Morella n’abandi.
 
Amafoto: Muhize Serge
 
