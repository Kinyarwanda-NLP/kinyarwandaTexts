Ambasaderi Dr. François-Xavier Ngarambe, yashyikirije Perezida wa Repubulika y’u Bufaransa, Emmanuel Macron impapuro zimwemerera guhagararira u Rwanda muri icyo gihugu.
 
Ambasaderi Dr. François-Xavier Ngarambe, yashyikirije Perezida wa Repubulika y’u Bufaransa, Emmanuel Macron impapuro zimwemerera guhagararira u Rwanda muri icyo gihugu.
 
Dr. François-Xavier Ngarambe asanzwe ari Ambasaderi w’u Rwanda mu bihugu bitandukanye birimo; U Butaliyani, Portugal, Espagne na Monaco.
 
Kuri uyu wa Kabiri tariki 10 Ukuboza 2019 yashyikirije Perezida wa Repubulika y’u Bufaransa, Emmanuel Macron, impapuro zimwemerera guhagararira u Rwanda muri icyo gihugu nka Ambasaderi.
 
Dr. François-Xavier Ngarambe yatangaje ko yishimiye guhagararira u Rwanda mu iterambere ry’umubano hagati y’ibihugu byombi.
 
Yagize ati “Nishimiye gushyikiriza Perezida Emmanuel Macron impapuro zinyemerera kuba Ambasaderi, kandi nishimiye guhararira Perezida Paul Kagame na Guverinoma y’u Rwanda mu iterambere ry’umubano hagati y’ibihugu byacu byombi.”
 
Uretse kuba Ambasaderi mu bihugu bitanu, Ambasaderi Dr. François-Xavier Ngarambe ahagarariye ku buryo buhoraho inyungu z’u Rwanda mu miryango mpuzamahanga itandukanye.
 
Hari mu Muryango w’Ibihugu bivuga Igifaransa (OIF), n’Ishami ry’umuryango w’Abibumbye ryita ku burezi, ubumenyi n’umuco (UNESCO).
 
Hakaba Umuryango uharanira ubufatanye mu bukungu n’iterambere (OECD), Ishami ry’Umuryango w’Abibumbye ryita ku buhinzi n’ibiribwa ku isi (FAO), Ikigega Mpuzamahanga cy’Iterambere ry’Ubuhinzi (IFAD), Ishami ry’Umuryango w’Abibumbye ryita ku biribwa (WFP), n’Umuryango Mpuzamahanga w’Ubucuruzi (WTO).
 
Ibikorwa bitandukanye byerekana ko umubano hagati y’u Rwanda n’u Bufaransa urushaho gutera imbere.
 
Muri Gicurasi 2018, Perezida Kagame yasuye u Bufaransa anagirana ibiganiro na Emmanuel Macron ku birebana n’ubucuruzi, ishoramari, ikoranabuhanga, ubuzima n’umubano hagati y’ibihugu byombi.
 
Ni uruzinduko rwagaruriye agahenge umubano w’ibihugu byombi warimo ikizinga gishingiye ku ruhare u Rwanda rushinja u Bufaransa muri Jenoside yakorewe Abatutsi no gukingira ikibaba abayigizemo uruhare bucumbikiye.
 
Mu bindi bimenyetso biheruka bigaragaza ubushake bw’u Bufaransa, harimo ubwo muri Mata uyu mwaka, Perezida Emmanuel Macron yatangazaga ko agiye kongerera imbaraga urwego rw’ubutabera mu gukurikirana abagize uruhare muri Jenoside yakorewe abatutsi mu 1994, hakanashyirwaho komisiyo y’abahanga mu mateka, iziga ku ruhare rw’u Bufaransa muri Jenoside yakorewe abatutsi.
 
Muri Nyakanga 2019 u Bufaransa bwohereje i Kigali umuyobozi mushya w’ibikorwa bya Ambasade, Jérémie Blin, umugabo ufite ubunararibonye mu bijyanye na politiki ufite ibigwi nk’umudipolomate.
 
