Tuyishimire Roseline ukoresha izina rya La Rose mu muziki yahuje imbaraga na Daniel Ngarukiye bakora indirimbo bise “Umukiranutsi” ikubiyemo ubutumwa bugaruka ku bwiza bwo kuba mu buntu bw’Imana.
 
Tuyishimire Roseline ukoresha izina rya La Rose mu muziki yahuje imbaraga na Daniel Ngarukiye bakora indirimbo bise “Umukiranutsi” ikubiyemo ubutumwa bugaruka ku bwiza bwo kuba mu buntu bw’Imana.
 
Tuyishimire ni umunyarwandakazi utuye muri Norvège ari naho akorera umurimo w’Imana abinyujije mu buhanzi.
 
Indirimbo ye nshya yise “Umukiranutsi” igizwe n’iminota ine n’amasegonda 22. Yagiye hanze ikurikira iyo aherutse gukorana n’umuramyi Serge Iyamuremye yise  “Gushima”.
 
Tuyishimire  kuri iyi nshuro yifashishije Daniel Ngarukiye uzwi cyane mu njyana gakondo ariko usigaye atuye ku Mugabane w’u Burayi.
 
La Rose avuga ko iyi ndirimbo igitekerezo cyayo cyaturutse ku rupfu rw’umubyeyi we Apôtre Violette Izabiriza witabye Imana aguye muri Norvège muri Kamena 2019.
 
Yabwiye IGIHE ko umubyeyi we amufata nk’umukiranutsi kandi yamubereye icyitegererezo mu buzima.
 
Ayisobanura yagize ati ”Indirimbo ’Umukiranutsi’ nayanditse nifuza kwibutsa abantu bose ko bakwiye gukora imirimo myiza bakiriho kuko aribwo bazabana n’Imana iteka ryose Kandi bakibukwa n’abo bagiriye neza.”
 
Ati ”Nsaba Imana ko yanshoboza gukora imirimo myiza nkiriho kugira ngo nanjye nibere umukiranutsi nka mama. Ndashima Daniel Ngarukiye witanze cyane kugira ngo indirimbo ibe nziza.”
 
Uyu muhanzikazi anashimira Didier Touch wakoze iyi ndirimbo mu buryo bw’amajwi ndetse na Julien wakoze amashusho yayo.
 
Daniel Ngarukiye wifashishijwe mu ndirimbo ’Umukiranutsi’ ni umwe mu Banyarwanda b’abahanga mu gukirigita inanga akanaba mu batangije Gakondo Group; kuri ubu atuye i Burayi aho abana n’umugore we Lavinia Orac wo muri Romanie.
 
Reba indirimbo "Umukiranutsi" ya La Rose na Daniel Ngarukiye
 
