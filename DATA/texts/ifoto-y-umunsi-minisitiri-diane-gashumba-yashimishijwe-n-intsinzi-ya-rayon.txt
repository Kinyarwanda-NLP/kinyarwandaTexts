Minisitiri w’Ubuzima, Dr Diane Gashumba ni umwe mu bashimishijwe n’intsinzi ya Rayon Sports ku mukino w’umunsi wa 14 wa Shampiyona, aho yanyagiye Mukura Victory Sports ibitego 5-1 kuri iki Cyumweru.
 
Minisitiri w’Ubuzima, Dr Diane Gashumba ni umwe mu bashimishijwe n’intsinzi ya Rayon Sports ku mukino w’umunsi wa 14 wa Shampiyona, aho yanyagiye Mukura Victory Sports ibitego 5-1 kuri iki Cyumweru.
 
Muri uyu mukino wabereye kuri Stade ya Kigali i Nyamirambo, Bizimana Yannick yatsinzemo ibitego bibiri, Michael Sarpong na we atsinda bibiri mu gihe Oumar Sidibé yatsinze igitego cy’agashinguracumu.
 
Igitego kimwe rukumbi cya Mukura Victory Sports, ari nacyo cyabonetse mbere muri uyu mukino, cyatsinzwe na Nshimiyimana Amran ku mupira w’umuterekano wari utewe na Duhayindavyi Gaël.
 
Gutsinda uyu mukino byatumye Rayon Sports igira amanota 31 ku mwanya wa kabiri, irushwa amanota atatu na APR FC ya mbere.
 
Iyi ntsinzi yashimishije abarimo Minisitiri w’Ubuzima, Dr Diane Gashumba wari waje kureba iyi kipe akunda, aho yari yicaranye n’Umuyobozi wayo, Munyakazi Sadate.
 
Mu kiganiro aheruka kugirana n’Urubuga rwa Siporo, FunClub, Minisitiri Gashumba yavuze ko akunda Rayon Sports kuva cyera, aho yajyaga ajya kureba imikino yayo akiri muto.
 
Ati ‘’Rayon Sports ni ikipe y’amateka, ni ikipe iduha ibyishimo, ni ikipe iduhora k’umutima. Natangiye kureba Rayon mfite imyaka ine ubwo data yajyaga anjyana kuri stade kuko ari mu bashinze Rayon Sports, ni ikipe indi mu maraso rwose.’’
 
Rayon Sports izagaruka mu kibuga ku wa Gatandatu, yakirwa na APR FC mu mukino w’umunsi wa 15 wa Shampiyona, usoza imikino ibanza.
 
Amafoto: Rayon Sports & Umurerwa Delphin
 
