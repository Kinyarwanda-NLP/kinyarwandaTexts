Umunyamabanga wa Leta muri Minisiteri y’Urubyiruko n’Umuco, Bamporiki Edouard yasabye urubyiruko guharanira ko amaboko yarwo akorera u Rwanda no guhindura aho ruturuka.
 
Umunyamabanga wa Leta muri Minisiteri y’Urubyiruko n’Umuco, Bamporiki Edouard yasabye urubyiruko guharanira ko amaboko yarwo akorera u Rwanda no guhindura aho ruturuka.
 
Ni ubutumwa yahaye urubyiruko rusaga 400 rugizwe n’ababa mu  Rwanda  no  mu Mahanga bari bamaze icyumweru  batorezwa mu Kigo cy’Ubutore cya Nkumba, ku mugoroba wo ku wa 16 Ukuboza 2019.
 
Mu muhango wo gusoza iri torero ryiswe ‘Itorero ry’Urungano, Icyiciro cya IV, abayobozi batandukanye barimo Visi   Perezida   wa   Komisiyo  y’Igihugu y’Itorero, Lt Col Migambi Désiré na Guverineri w’Intara y’Amajyarugu, Gatabazi Jean Marie Vianney bashimye ubutwari uru rubyiruko rwagize  rwo gutozwa kuko  bizarufasha  guharanira  ishyaka  ry’u  Rwanda rwababyaye.
 
Mu gihe, uru rubyiruko rwari rumaze mu Kigo cy’Ubutore cya Nkumba, rwatojwe  umuco  w’u  Rwanda, rwigishwa  amateka  ya mbere, mu gihe cya Jenoside yakorewe Abatutsi mu 1994 ndetse n’inzira yo kubaka u Rwanda rushya.
 
Basuwe n’abayobozi mu nzego zitandukanye za leta mu rwego rwo       kubasobanurira icyerekekezo cy’igihugu n’icyo nk’urubyiruko  basabwa  mu  gukomeza  kubumbatira  ubumwe n’ubwiyunge bw’Abanyarwanda.
 
Umunyamabanga wa Leta muri Minisiteri y’Urubyiruko n’Umuco, Bamporiki Edouar, yatumye izi ntore zahawe izina “Urunana mu Nkomezamihigo” kuzaharanira kuba indashyikirwa ku rugerero bagiyeho.
 
Yagize ati “U Rwanda urarukorera rukagukamirwa, nimugende muhindure ibigomba guhinduka urugerero mutumweho.”
 
Muri uyu muhango, Intore zahigiye kurwanya icyo ari cyo cyose  cyabangamira    ubumwe    bw’Abanyarwanda bashyize imbere kurwanya amacakubiri n’ingengabitekerezo ya Jenoside bashimangira ko u Rwanda rwungutse amaboko.
 
Mazimpaka Anissa ubarizwa muri Diaspora ya Afurika  y’Epfo  yavuze  ko  kuza  muri  iri  torero  byamwunguye byinshi birimo umuco w’igihugu cye.
 
Yagize ati “Njyewe naje hano nta Kinyarwanda nzi none ntashye ngerageza  kukivuga  kandi  neza,. Twigishijwe amateka y’igihugu cyacu kuko twe ntayo twari tuzi, ubu dutashye tuzi abo turibo n’amateka y’igihugu cyacu.”
 
Nk’igihango bagiranye  n’u Rwanda, izi ntore zifatanyije n’abayobozi bateye  igiti  mu  Kigo cya Nkumba  nk’ikimenyetso cyuko batazagamburuzwa na kidobya iyo  ariyo  yose yatuma batatira iki gihango.
 
Intore z’Urungano zasoje itorero zisura Ingoro Ndangamurage y’Amateka  y’Urugamba rwo guhagarika Jenoside yakorewe Abatutsi iherereye mu Nteko Ishinga Amategeko ku Kimihurura kuri uyu wa Kabiri. Ni urugendo rwari rugamije kureba zimwe muri  gihamya z’amasomo baherewe i Nkumba.
 
Abasoje iri torero basanze ibindi byiciro bitatu bimaze gutozwa kuva Itorero     ry’Urungano ryatangira. Ibi byiciro byatorejwemo urubyiruko 1906 harimo ab’imbere mu gihugu 1630 n’ababa hanze yacyo 276, aho urubyiruko ruhabwa umwanya wo kuganira ku mateka u Rwanda rwaciyemo n’urugendo urubyiruko rurimo rwo kubaka Ubunyarwanda buhamye.
 
