Umulisa Divine wamenyekanye cyane nka Tete Roca nyuma akaza kubihinduramo Tete Divine ni umuhanzikazi wavuzwe cyane mu muziki wo mu Rwanda mu myaka ya 2011 kuzamura, icyakora nyuma y’imyaka mike ahagana muri 2014 yaje kuburirwa irengero.
 
Umulisa Divine wamenyekanye cyane nka Tete Roca nyuma akaza kubihinduramo Tete Divine ni umuhanzikazi wavuzwe cyane mu muziki wo mu Rwanda mu myaka ya 2011 kuzamura, icyakora nyuma y’imyaka mike ahagana muri 2014 yaje kuburirwa irengero.
 
Uyu muhanzikazi yabwiye IGIHE ko yaretse umuziki kubera impamvu z’akazi,  yashaka umugabo bigahumira ku mirari agahita abivamo burundu.
 
Tete yinjiye mu muziki bigezo
 
Tete wari umuhanga mu kwandika indirimbo, avuga ko yigeze kujya muri Studio i Butare aho yigaga aherekeje korali yari yandikiye indirimbo, iki gihe ngo nta gahunda yari afite yo kuririmba.
 
Bijyanye nuko Producer Dr Jacques yamubonagamo ubuhanga mu kwandika no gufasha iyi korali, yamusabye kuririmba. Nk’uko uyu muhanzikazi abyivugira, ngo ntibyamworoheye kubyemera ariko byarangiye agerageje birakunda.
 
Uko niko uwari umunyeshuri wa Kaminuza y’u Rwanda i Butare yaninjiye mu muziki ahereye muri Ubuntu Studio yari igezweho mu mujyi wa Huye.
 
Uyu muhanzikazi azwi cyane mu nkuru zo ku ruhande rw’umuziki
 
Abigaga muri Kaminuza muri iyo myaka yo ha mbere ndetse n’abakundaga umuziki, baribuka umwe mu bakobwa batinyutse gukora amashusho y’indirimbo bambaye imyambaro yo kogana (bikini). Iki gihe yari yakoze iyo yise “Ndabaza”.
 
Amaze kuyishyira hanze ntabwo yorohewe kuko mu binyamakuru bitandukanye inkuru zabaye nyinshi, Televiziyo Rwanda icyo gihe yafashe icyemezo cyo kutazacuranga indirimbo ye yashinjwaga kwangiza umuco.
 
Tete yavuzwe mu bintu byinshi birimo kuba yarivugiye ko ari mu rukundo na Sean Paul, icyamamare mu muziki w’Isi.
 
Nyuma y’imyaka myinshi yari yararyumyeho, uyu muhanzikazi yemeza ko ariwe waciye iki gikuba yifashishije Facebook.
 
Icyakora ngo yatunguwe n’ukuntu itangazamakuru ryahise rifata ibyo yatangaje kuri Facebook nk’ukuri nta n’ubushakashatsi babikoreye.
 
Yavuze ko nta rukundo yigeze agirana na Sean Paul ndetse n’igitaramo uyu muhanzi yakoreye mu Rwanda icyo gihe atigeze acyitabira.
 
Usibye ibi ariko Tete yavuzwe cyane kubera ifoto yasohoye yicaye ku ntebe ariyo ikingirije imyanya ye y’ibanga, iki gihe benshi bahamyaga ko yifotoje yambaye ubusa.
 
Iyi foto yararikoroje mu itangazamakuru no ku mbuga nkoranyambaga. Gusa ngo  ku bwe ntarumva icyo abantu bita kwambara ubusa, avuga ko atigeze abwambara kuko nta bice by’ibanga by’umubiri we byagaragaraga ku ifoto.
 
Tete yashakanye n’Umudage
 
Tete ubu asigaye atuye ku mugabane w’ u Burayi aho yimukanye n’Umudage bamenyaniye mu Rwanda, bagashakana.
 
Kuri ubu Tete afite umuryango w’abana babiri, umukuru w’umukobwa w’imyaka itanu ndetse na musaza we w’imyaka ibiri.
 
Nk’uko yabibwiye IGIHE, ngo umwana we w’imfura akunda umuziki ku buryo ubu yanatangiye kuwiga mu mashuri y’abato mu Budage.
 
Ibijyanye no kureka umuziki kwa Tete 
 
Uyu muhanzikazi avuga ko ubwo yarangizaga amashuri yaje kubona akazi katumaga atabona umwanya uhagije wo gukora umuziki, bituma awureka.
 
Igihe yari amaze gushaka, avuga ko hari abatekereje ko ashobora gusubira mu muziki cyane ko nk’uko nawe abyihamiriza, ngo n’umugabo we ni ibintu yishimira. Icyakora ngo bitewe n’uko umuziki usaba umwanya w’ijoro, nk’umubyeyi bikaba byamugora kuwubona, yabonye atashobora kuwukora.
 
Kugeza ubu Tete avuga ko iby’umuziki yamaze kubishyira ku ruhande, gusa ngo umwana w’imfura namara gukura akihitiramo kuwukora, azamushyigikira.
 
Tete yanze kurya indimi kuri ruswa ishingiye ku gitsina ikunze kuvugwa mu muziki
 
Uyu muhanzikazi nubwo aterura ngo avuge abayimwatse, ariko yemeza ko igihe yakoraga umuziki yahuye n’abamusaba ko ruswa ishingiye ku gitsina kugira ngo bamufashe.
 
Aha yatanze ingero ebyiri; urwa mbere ni abanyamakuru yajyaga guha ibihangano bye bakamusaba ko abibashyira mu ngo aho batuye, kugira ngo bazabashe kubicuranga. Icyakora Tete yemeza ko nta n’umwe wabigezeho.
 
Ati ”Iyo byagendaga gutyo nahitagamo kubyihorera ubwo nyine bashaka bakabireka. Nigaga itangazamakuru i Butare, nari nzi amahame y’umwuga, rero byarambabazaga.”
 
Ahandi avuga ko yahuriye na ruswa ishingiye ku gitsina ni mu ma studio. Aha uyu muhanzikazi avuga yagiye ahura n’aba producers bapanga gahunda z’akazi bakamuha amasaha y’ijoro, bagambiriye kumufatirana.
 
Kenshi ibi byagiye bimubaho Tete  yemeza ko yahitagamo kureka indirimbo ndetse ngo hari n’izo yaretse burundu. Yatanze urugero ko hari indirimbo enye yagiye areka kubera ko abagombaga kuzimukorera bashakaga ko aabnza kubaha ruswa ishingiye ku gitsina.
 
Tete Roca muri iyi minsi ari mu Rwanda aho afite gahunda zinyuranye, aho anaherutse gukora igikorwa cyo kumurika ibitabo. Avuga ko ari mu Rwanda gusura inshuti, abavandimwe n’umuryango we, aho yahaherukaga mu 2015.
 
Reba ikiganiro kirambuye na Tete Divine
 
Reba indirimbo "Ndabaza" ya Tete Divine
 
