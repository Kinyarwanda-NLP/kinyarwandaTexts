Ubuyobozi bwa Mukura Victory Sports bwasheshe amasezerano y’abatoza babiri bungirije nyuma y’umwuka mubi ukomeje kuvugwa muri iyi kipe iheruka kunyagirwa na Rayon Sports ibitego 5-1 ku Cyumweru.
 
Ubuyobozi bwa Mukura Victory Sports bwasheshe amasezerano y’abatoza babiri bungirije nyuma y’umwuka mubi ukomeje kuvugwa muri iyi kipe iheruka kunyagirwa na Rayon Sports ibitego 5-1 ku Cyumweru.
 
Inama ya Komite ya Mukura Victory Sports yateranye kuri uyu wa Kabiri, yanzuye ko Bertrand Noah wari ushinzwe kongerera imbaraga abakinnyi hamwe na Niyorurema Désiré wari Umutoza w’Abanyezamu, basezererwa muri iyi kipe.
 
Undi wirukanywe ni Kananira Canisius wari ushinzwe ubuzima bwa buri munsi bw’iyi kipe.
 
Umunyamabanga Mukuru wa Mukura Victory Sports, Siboyintore Théodate, yabwiye urubuga rwa internet rw’iyi kipe ko hafashwe iki cyemezo nyuma yo gusanga hari umwuka mubi wari umaze iminsi mu ikipe wanatumye inanirwa gutsinda mu mikino ine iheruka.
 
Ati  "Muri iyi minsi ntabwo ikipe yacu yari ihagaze neza, kubera umwuka mubi mu batoza. Tugendeye kuri uwo mwuka mubi, twahisemo gufata icyemezo gikwiye mu nyungu z’ikipe.’’
 
Uyu muyobozi yasabye imbabazi abafana ba Mukura nyuma y’uko inyagiwe ibitego 5-1 na Rayon Sports mu mukino w’umunsi wa 14 wa Shampiyona wabaye ku wa 16 Ukuboza 2019.
 
Ati ’’Turanasaba imbabazi abakunzi bacu. Gutsindwa si ikibazo ariko gutsindwa ibitego bitanu byo ni ikibazo gikomeye. Tumaze imikino ine tudatsinda, ni ngombwa rero ko abantu babitangirira hafi, niyo mpamvu twafashe uyu mwanzuro.’’
 
Ubuyobozi bwa Mukura Victory Sports bwatangaje ko bugiye gushaka abandi batoza bazungiriza Umutoza mukuru w’Umunya-Espagne, Toni Hernandez.
 
Mukura Victory Sports iri ku mwanya wa kane n’amanota 22, izasoza imikino ibanza ya Shampiyona ku wa Gatandatu, yakira Kiyovu Sports mu mukino w’umunsi wa 15 uzabera kuri Stade ya Huye.
 
