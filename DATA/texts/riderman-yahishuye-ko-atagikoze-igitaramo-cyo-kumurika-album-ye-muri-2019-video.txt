Riderman uri mu baraperi bakomeye mu Rwanda yahishuye ko yasubitse igitaramo cyo kumurika Album ye “Kimirantare” nkuko yari yabitangaje mu minsi ishize.
 
Riderman uri mu baraperi bakomeye mu Rwanda yahishuye ko yasubitse igitaramo cyo kumurika Album ye “Kimirantare” nkuko yari yabitangaje mu minsi ishize.
 
Mu kiganiro na IGIHE, uyu muhanzi uri mu batumiwe gutangira umwaka wa 2020 ataramira Abanyarwanda mu gitaramo cya East African Party kizaba tariki 1 Mutarama 2020 yahamije ko atakimuritse Album ye tariki 25 Ukuboza 2020 nkuko byari biteganyijwe.
 
Yagize ati” Hari intego nari mfite ariko kubera akazi kenshi sinabasha kuyikora, ntabwo navuga ko intego nihaye zagezweho kuko natangiye umwaka numva ko ngomba gushyira hanze album ya Kimirantare ariko sinshoboye kubikora.”
 
Abajijwe igihe azasubukurira iby’iki gitaramo, Riderman yavuze ko azabikora nko muri  Gashyantare cyangwa Werurwe 2020.
 
Riderman yiseguye ku bakunzi be bari biteze iki gitaramo, abamenyesha ko igihe azagisubukurira azabamenyesha.
 
Uyu muhanzi mu cyerekezo 2020 yari yarihaye intego z’uko yaba yarubatse urugo  afite umuryango, kandi ari umunyapolitike ukomeye.
 
Riderman yavuze ko nubwo Politiki atayigiyemo, asanga umuziki nawo ari indi nzira yo kunyuzamo Politike.
 
Kuba ari umwe mu bahanzi bazaririmba muri East African Party 2020 abifata nk’igitangaza.
 
Yagize ati “ Ubwa mbere ibi bitaramo biba mu 2009 nari ndi mu baririmbye, mbaye ndi muri iki gitaramo nagerageza kuririmba indirimbo zo ha mbere kugira ngo nshimishe abafana banjye.”
 
Riderman ni umwe mu bahanzi barindwi bazaririmba mu gitaramo cya East African Party aho kugeza ubu hamaze gutangazwa bane muri barindwi bazatarama muri iki gitaramo, aba bakaba barimo; The Ben, King James, Andy Bumuntu na Riderman.
 
Igitaramo cya East African Party kigiye kuba ku nshuro ya 12 kizaba tariki 1 Mutarama 2020 muri Kigali Arena.
 
Kwinjira muri iki gitaramo bikazaba ari 20 000Frw mu myanya y’icyubahiro, 15 000 Frw mu cyiciro gikurikiraho na 5000frw mu myanya isanzwe, mu gihe abazagura amatike mbere bo bagabanyirijwe itike yo mu myanya ihenze y’icyubahiro izaba igura 15000frw, imyanya y’icyubahiro 10000frw na 3000frw mu myanya isanzwe.
 
Reba ikiganiro kirambuye na Riderman
 
