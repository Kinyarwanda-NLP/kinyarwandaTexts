Mihigo François Chouchou ni umwe mu bahanzi bakomeye bo ha mbere akaba n’umuhanga mu gucuranga gitari, yahishuye ko indirimbo ye “Girimbabazi” yayikomoye ku nkuru ya nyina wamutaye akiri uruhinja.
 
Mihigo François Chouchou ni umwe mu bahanzi bakomeye bo ha mbere akaba n’umuhanga mu gucuranga gitari, yahishuye ko indirimbo ye “Girimbabazi” yayikomoye ku nkuru ya nyina wamutaye akiri uruhinja.
 
Indirimbo “Girimbabazi” yumvikanamo inkuru y’umwana watawe na nyina,  amwinginga ngo byibuza azibuke ko yabyaye aze kumusura. Iyo nkuru Chouchou yemeza ko ari iyamubayeho.
 
Mu kiganiro yagiranye n’umunyamakuru Epa Ndungutse wa RBA , Mihigo François Chouchou yagize ati” Nibyo koko nakuze kure ya mama wanjye nza kumubona ndi mukuru maze kugira imbaraga n’ubwenge bwo gukorera umuryango wanjye niho naje kumumenya. Gusa  nanone aza kwitaba Imana.”
 
Uyu muhanzi wamenyekanye cyane nka Chouchou ahamya ko ubwo yabonaga umubyeyi we byamushimishije, ati”Kuko nifuzaga ngahora nsaba n’Imana kugira ngo nzamubone gusa, nayo yaje kubimpa ndamubona nishimiye cyane kumukoraho. Naramubabariye sinigeze namubaza icyabaye ngo antane na data.”
 
Yavuze ko inkuru y’uko nyina yabataye kuko adashoboye urugo rw’abatindi byo ari igitekerezo yagize nk’umuhanzi, yongeraho ko atazi neza icyateye nyina na se gutandukana.
 
Chouchou avuga ko ababyeyi bakwiye gukunda abana. Yagize ati “Iyo wabyaye umwana ntakimuruta,guta umwana ntabwo ari byiza, iyo umwana akiri muto aba akeneye urukundo rw’umubyeyi kugira ngo akure neza.”
 
Mihigo François Chouchou yatangiye muzika ahagana muri 1975 atangirira muri Orchestre Nyampinga yaje gusenyuka.
 
 Muri 1985 Chouchou yashinze  Orchestre Ingeli abifashijwemo n’umukire  Kajeguhakwa Valens. Yari igizwe na Chouchou, Rugerinyange Eugene, Jacqueline Leva, De Gaule Ufiteyezu, Heri Mukasa, Mathieu Mbonimpa na  Jean Paul Samputu.
 
Chouchou yakomeje gukora ibihangano bitandukanye muri Orchestre Ingeli kugeza muri 1990, ubwo habaga intambara mu Rwanda agahita ajya gutura mu Burundi ahakomereza ubuhanzi bwe, ari kumwe na benshi mu bari bagize Orchestre Ingeli.
 
Mu mpera za 1991 yaje kuva mu Burundi yerekeza mu Burayi, aba ariho akomereza muzika ye. Mu mwaka wa 1998, akiri mu Burayi yashinze indi Orchestre ye ayita Ingenzi na n’ubu akibereye umuyobozi.
 
Ikiganiro na Mihigo François Chouchou
 
