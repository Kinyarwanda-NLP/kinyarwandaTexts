Minisiteri y’u Butabera yasinyanye amasezerano n’Ikigo cy’Umuryango w’Abibumbye gishinzwe amahugurwa n’ubushakashatsi (UNITAR) na Qatar, amasezerano y’ubufatanye mu bijyanye no kongerera ubumenyi n’amahugurwa mu bijyanye no kurwanya ruswa.
 
Minisiteri y’u Butabera yasinyanye amasezerano n’Ikigo cy’Umuryango w’Abibumbye gishinzwe amahugurwa n’ubushakashatsi (UNITAR) na Qatar, amasezerano y’ubufatanye mu bijyanye no kongerera ubumenyi n’amahugurwa mu bijyanye no kurwanya ruswa.
 
Ni amasezerano yasinywe hagati ya Minisitiri w’Ubutabera mu Rwanda, Busingye Johnston, Intumwa yihariye y’Ishami ry’Umuryango w’Abibumbye mu kurwanya ruswa, akaba n’Umuyobozi w’ibihembo bya ACE Awards [International Anti-Corruption Excellence Awards], Dr. Ali Bin Fetais Al Marri ndetse n’umuyobozi Mukuru mu gice gishinzwe abantu muri UNITAR, Alex Mejia.
 
Aya masezerano y’ubu bufatanye asinywe nyuma y’aho tariki 9 Ukuboza uyu mwaka, mu Rwanda habereye ibirori byo guhemba indashyikirwa mu kurwanya ruswa byabereye muri Kigali Convention Centre.
 
Ibi ni ibihembo ngarukamwaka bya ‘Sheikh Tamim Bin Hamad Al Thani International Anti-Corruption Excellence Award’ ni inshuro ya kane byatanzwe ariko iba iya mbere byabereye ku Mugabane wa Afurika.
 
Ni igikorwa cyitabiriwe n’abayobozi barimo Perezida Paul Kagame; Umuyobozi w’Ikirenga wa Qatar (Emir) Sheikh Tamim bin Hamad al Thani ari na we iki gihembo cyitiriwe; Perezida w’Ishyirahamwe ry’Umupira w’Amaguru ku Isi, Gianni Infantino; Perezida wa Komisiyo ya AU, Moussa Faki Mahamat; Madamu Jeannette Kagame; Perezida wa Namibia, Hage Gottfried Geingob na Madamu Monica Geingos n’abandi.
 
Muri aya masezerano yahuje izi mpande uko ari eshatu, biteganyijwe ko azamara imyaka itatu ariko ishobora kongera, u Rwanda ruzaba ahazajya hatangirwa aya mahugurwa yo ku rwego mpuzamahanga mu kurwanya ruswa n’amategeko mpuzamahanga, UNITAR yo izaba ifite inshingano zo gutanga inzobere mu gutanga aya mahugurwa, naho Qatar yo izatanga amafaranga.
 
Umuyobozi Mukuru muri Minisiteri y’Ubutabera ushinzwe ubutabera mpuzamahanga, Umurungi Providence, yavuze ko  aya ari amasezerano y’ubufatanye mu bijyanye no kongera ubumenyi n’amahugurwa mu bijyanye no kurwanya ruswa.
 
Yagize ati “Ni amasezerano ahuriweho n’ibice bitatu, u Rwanda, Qatar na UNITAR, buri ruhande ufite inshingano kuko nka UNITAR ifite ubuzobere mu guhugura, bazajya badushakira abahugura baze hano, Qatar izajya ifasha  mu rwego rwo gushyiramo amafaranga, naho u Rwanda icyo rusabwa ni uguteganya aho ayo mahugurwa azajya abera.”
 
Yavuze ko abazajya bitabira aya mahugurwa ari abanyarwanda  ndetse n’abanyamahanga bavuye mu bihugu bitandukanye, cyane cyane ibyo ku mugabane wa Afurika.
 
Ati “U Rwanda nirwo ruzaba ihuriro ry’amahugurwa, abazajya bayitabira bazahugurwa ku mategeko ajyanye no kurwanya  ruswa n’izindi ngamba zafatwa ku rwego mpuzamahanga, ibi bizongerera ubushobozi abanyarwanda ariko no kumva ko abandi banyafurika bazajya baza gukorera hano amahugurwa,  ni Afurika ibyungukiramo mu rwego rw’ubumenyi."
 
Yavuze ko bateganya ko kuzubaka icyo kigo, ku buryo bitarenze mu 2020 iki gikorwa cyaba cyatangiye.
 
Dr. Ali Bin Fetais Al Marri we yagize ati “Perezida Kagame  n’umuyobozi wa  Qatar,  nibo batumye ibi bishoboka, kugeza ubu u Rwanda rufite byinshi rwakwigisha Isi na Afurika, ruswa ni ikibazo gisaba buri wese niyo mpamvu tugomba kwibuka ko ruswa atari ikintu cyo kurwanywa na leta gusa ni buri wese.”
 
Alex Mejia avuga ko ibyo u Rwanda rumaze kugeraho nyuma y’amahano ya Jenoside yakorewe Abatutsi, ari ibintu bikomeye kandi buri gihugu cyafatiraho urugero.
 
Yagize ati "Muri igihugu kirimo gutera imbere mu rwego rw’ubukungu, ndatekereza ko ari ibintu byiza Abanyafurika bakeneye abantu nkamwe ngo babigireho, ibibazo bikomeye Abanyafurika n’Abanya- Aziya usanga bafite ni uko bumva ko ntacyo bakora ubwabo ariko byagaragaye ko bishoboka.”
 
Mejia avuga ko iki kigo kizajya cyakira abantu bagera ku 1000 buri mwaka baje guhabwa amahugurwa.
 
Amafoto: Munyarugerero Gift
 
