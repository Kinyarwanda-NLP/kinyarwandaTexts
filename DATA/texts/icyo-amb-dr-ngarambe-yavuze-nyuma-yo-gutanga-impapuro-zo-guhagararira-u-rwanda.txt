Nyuma yuko Ambasaderi Dr. François-Xavier Ngarambe atanze impapuro zo guhagararira u Rwanda mu Bufaransa, yavuze ko ari intambwe ishimishije mu rugendo rwo gukomeza umubano mwiza hagati y’ibihugu byombi.
 
Nyuma yuko Ambasaderi Dr. François-Xavier Ngarambe atanze impapuro zo guhagararira u Rwanda mu Bufaransa, yavuze ko ari intambwe ishimishije mu rugendo rwo gukomeza umubano mwiza hagati y’ibihugu byombi.
 
Ku wa 10 Ukuboza 2019 nibwo Ambasaderi Ngarambe yashyikirije Perezida w’u Bufaransa, Emmanuel Macron, impapuro zimwemerera guhagararira u Rwanda muri icyo gihugu.
 
Ambasaderi Dr. Ngarambe yashyikirije Perezida Macron impapuro zimuhesha ububasha bwo guhagararira Repubulika y’ u Rwanda i Paris mu muhango wabereye mu Ngoro y’Ibiro Bikuru bya Perezida bizwi nka Elysée.
 
Nyuma yo kunyura imbere y’itsinda ry’abasirikare bashinzwe kurinda ubusugire bwa Repuburika biyerekana bavuza akarumbeti, Ambasaderi Ngarambe n’Umunyamabanga wa mbere muri Ambasade y’u Rwanda i Paris, Muneza Yves bakiriwe na Komanda w’Ingoro ya Perezidansi n’ushinzwe kwakira abantu [Protocol].
 
Perezida Macron yakiriye icya rimwe abambasaderi b’ibihugu 33 batanze impapuro zo guhagararira ibihugu byabo mu Bufaransa.
 
Nyuma y’ijambo rye, Perezida Macron yakiriye impapuro z’ambasaderi bahagarariye ibihugu byabo, bakurikiranye bitewe n’uko bageze ku butaka bw’u Bufaransa.
 
Amb.  Ngarambe kimwe na bagenzi be na we yaganiriye na Perezida Macron nyuma yo gutanga impapuro zimuhesha ububasha bwo guhagararira u Rwanda mu Bufaransa.
 
Mu kiganiro na IGIHE, Amb. Ngarambe yavuze ko gutanga impapuro zimwemerera guhagararira u Rwanda mu Bufaransa ari intangiriro yo gusohoza ubutumwa.
 
Yagize ati ‘‘Ni intangiriro nyakuri y’urugendo rwo gusohoza ubutumwa nahawe n’umukuru w’igihugu. Uru rugendo ndutangiranye icyizere gishingiye ku bushishozi, ubushake no kwizerana abakuru b’ibihugu bakomeje kugaragaza.’’
 
Yakomeje avuga ko “Njyendeye kuri byinshi bimaze kugerwaho mu butwererane no gushyigikirana cyane cyane mu myaka ya vuba, umugambi no kubakira ku byagezweho, kugendera ku mabwiriza n’inama z’ubuyobozi bukuru bw’igihugu ni byo  bizanshoboza gutanga umuganda mu kunoza, guteza imbere no kubyaza umusaruro umubano hagati y’ibihugu byacu byombi.’’
 
Dr. François-Xavier Ngarambe yahawe kandi inshingano zo kuzahagararira u Rwanda mu Butaliyani, Espagne na Monaco. Azanahagararira bihoraho inyungu z’u Rwanda mu miryango mpuzamahanga irimo uw’Ibihugu bivuga Igifaransa (OIF); Ishami ry’Umuryango w’Abibumbye ryita ku Burezi, Ubumenyi n’Umuco (UNESCO); Umuryango uharanira Ubufatanye mu Bukungu n’Iterambere (OECD), Ishami rya Loni ryita ku Buhinzi n’Ibiribwa ku Isi (FAO), Ikigega Mpuzamahanga cy’Iterambere ry’Ubuhinzi (IFAD), Ishami rya Loni ryita ku Biribwa (WFP) n’Umuryango Mpuzamahanga w’Ubukerarugendo (WTO).
 
Muri Gicurasi nibwo u Bufaransa bwasohoye iteka rya Perezida wa Repubulika n° 2019-435 ryo ku wa 13 Gicurasi 2019, rigena ko kuwa 7 Mata, ari itariki ngarukamwaka yo kwibuka Jenoside yakorewe Abatutsi.
 
Ingingo ya Mbere y’iri teka ivuga ko ‘Itariki ngarukamwaka yo kwibuka Jenoside yakorewe Abatutsi ni 7 Mata’.
 
Ingingo ya Kabiri ivuga ko ‘Buri mwaka kuri iyi tariki, ibikorwa byo kwibuka bizajya bitegurwa i Paris. Ibikorwa nk’ibi kandi bishobora gutegurwa kandi muri buri ntara bigizwemo uruhare n’umuyobozi wayo [Perefe]’.
 
Ingingo ya Gatatu yaryo ivuga ko Minisitiri w’Intebe afite inshingano zo gushyira mu bikorwa iri teka, rizasohoka mu igazeti ya leta ya Repubulika y’u Bufaransa.
 
U Bufaransa kandi bwanashyigikiye kandidatire ya Louise Mushikiwabo ubwo yiyamamarizaga kuyobora Umuryango w’Ibihugu bikoresha Igifaransa, OIF, umwanya yatorewe ahigitse Michaëlle Jean mu Ukwakira 2018.
 
Muri Gicurasi 2018, Perezida Kagame yasuye u Bufaransa anagirana ibiganiro na Emmanuel Macron ku birebana n’ubucuruzi, ishoramari, ikoranabuhanga, ubuzima n’umubano hagati y’ibihugu byombi.
 
Mu bindi bimenyetso biheruka bigaragaza ubushake bw’u Bufaransa, harimo ubwo muri Mata 2019, Perezida Macron yatangazaga ko agiye kongerera imbaraga urwego rw’ubutabera mu gukurikirana abagize uruhare muri Jenoside yakorewe Abatutsi mu 1994, hakanashyirwaho Komisiyo y’abahanga mu mateka, iziga ku ruhare rw’u Bufaransa muri Jenoside yakorewe Abatutsi.
 
Muri Nyakanga 2019 u Bufaransa bwohereje i Kigali umuyobozi mushya w’ibikorwa bya Ambasade, Jérémie Blin, umugabo ufite ubunararibonye mu bijyanye na politiki ufite ibigwi nk’umudipolomate.
 
[email protected]
 
