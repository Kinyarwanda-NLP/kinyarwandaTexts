Urukiko rwa Milimani mu gihugu cya Kenya rwarekuye by’agateganyo Guverineri wa Nairobi, Mike Sonko, atanze ingwate ya miliyoni 15 z’ama-shilling ya Kenya, ni ukuvuga asaga miliyoni 130 Frw.
 
Urukiko rwa Milimani mu gihugu cya Kenya rwarekuye by’agateganyo Guverineri wa Nairobi, Mike Sonko, atanze ingwate ya miliyoni 15 z’ama-shilling ya Kenya, ni ukuvuga asaga miliyoni 130 Frw.
 
Ni nyuma yo gutabwa muri yombi  akurikiranweho ibyaha bya ruswa, bishingiye ku bihombo bya miliyoni 357 z’ama-shilling ya Kenya, arenga miliyari 3.2 mu mafaranga y’u Rwanda.
 
Mu mwanzuro w’urukiko watangajwe kuri uyu wa Gatatu, Sonko yabujijwe kwinjira mu biro bye mu mujyi wa Nairobi, kereka igihe abisabiye uburenganzira kandi akagenda aherekejwe n’umugenzacyaha cyangwa undi ubiherewe uburenganzira, nabwo agiye gufata ibintu bye bwite gusa.
 
Areganwa n’abandi bayobozi mu nzego zitandukanye z’umujyi wa Nairobi barimo umunyamabanga w’uyu mujyi, Peter Mbugua n’abagize komite ishinzwe amasoko, Patrick Mwangangi, Samuel Ndung’u, Edwin Kariuki, Lawrence Mwangi na Preston Miriti
 
Guverineri Sonko n’abandi bayobozi bashinjwa ibyaha 19 birimo ubugambanyi mu gukora icyaha kimunga ubukungu bw’igihugu, kunanirwa kubahiriza amategeko no kwita ku nyungu zabo kurusha iz’umurimo bashinzwe.
 
Umushinjacyaha Mukuru Noordin Haji yavuze komisiyo ishinzwe imyitwarire ndetse na Komisiyo ishinzwe kurwanya ruswa, zamaze kubona ibimenyetso bihagije bishimangira ko ibyo byaha babikoze, ku buryo biteguye kubishyikiriza urukiko.
 
Guverineri wa Nairobi Mike Sonko Mbuvi yatawe muri yombi ku wa Gatanu agerageza guhunga nyuma yo gufungirwaho umuhanda mu gace ka Voi.
 
Sonko w’imyaka 44 ukunze kutavugwaho rumwe kubera imyitwarire ye, yatangiye kuyobora Umujyi wa Nairobi muri Kanama 2017.
 
Inkuru wasoma: Kenya: Guverineri wa Nairobi Mike Sonko yatawe muri yombi
 
