Myugariro wo hagati muri APR FC, Mutsinzi Ange, yasabye abafana b’iyi kipe gukomeza kuyiba inyuma ndetse abaha icyizere cyo kuzitwara neza ku mukino w’umunsi wa 15 wa Shampiyona uzahuza APR FC na Rayon Sports kuwa Gatandatu.
 
Myugariro wo hagati muri APR FC, Mutsinzi Ange, yasabye abafana b’iyi kipe gukomeza kuyiba inyuma ndetse abaha icyizere cyo kuzitwara neza ku mukino w’umunsi wa 15 wa Shampiyona uzahuza APR FC na Rayon Sports kuwa Gatandatu.
 
Mutsinzi Ange amaze amezi atanu muri APR FC nyuma yo kuyigeramo avuye muri Rayon Sports yakiniye imyaka itatu.
 
Abajijwe uko biteguye umukino  uzabahuza na Rayon Sports ku wa Gatandatu, uyu mukinnyi yavuze ko biteguye neza  ndetse we na bagenzi be bizeye ko bazawitwaramo neza.
 
Ati ‘’Ni umukino twiteguye neza, icya mbere twari twabanje kwitegura uyu mukino, byose ni amanota atatu. Icyo navuga ni uko ari umukino abantu bose biteze kandi ni umukino tugomba kwitwaramo neza. Ni ugushyiramo ingufu kandi twizeye ko tuzitwara neza."
 
Mutsinzi yabwiye abafana b’ikipe y’ingabo ko bafite icyizere gihagije cyo kwitwara neza muri uyu mukino, abasaba kuzaza kubashyigikira ku bwinshi.
 
Ati ‘’Icyizere cyo kirahari, barabibona ko turi kwitwara neza kandi nta mukino dushaka gutakaza, turashaka gushimisha abafana bacu, ni ukubasaba ngo bazaze kudushyigikira ari benshi, twizeye ko tuzabashimisha kandi twizeye ko Imana izadufasha tukegukana intsinzi.’’
 
APR FC izakira Rayon Sports muri uyu mukino uzaba ku wa Gatandatu, mu gihe amakipe yombi atandukanywa n’amanota atatu gusa.
 
Ikipe y’ingabo iyoboye Shampiyona n’amanota 34 nyuma yo gutsinda Heroes FC igitego 1-0 mu gihe Rayon Sports yagize amanota 31 nyuma yo kunyagira Mukura Victory Sports ibitego 5-1 kuri iki Cyumweru.
 
