Umusore witwa Rugamba Claude w’i Rusizi yatsinze bagenzi be umunani bari bahatanye yegukana umwanya wa mbere mu irushanwa rya Hanga Higa ryatangijwe na Alain Mukurarinda mu 2013.
 
Umusore witwa Rugamba Claude w’i Rusizi yatsinze bagenzi be umunani bari bahatanye yegukana umwanya wa mbere mu irushanwa rya Hanga Higa ryatangijwe na Alain Mukurarinda mu 2013.
 
Mu bo bari bahatanye harimo; Uwase Nadia na Mushashi Odile bo mu karere ka Ngoma, Cyilima Buhungiro Jean Climaque w’i Kirehe, Itsinda ry’Abatanihira, Itsinda rya Gakondo y’Igisaka cy’imigongo mu karere ka Kirehe, Niyigena Hyacinthe w’i Musanze, Ganza Michael w’i Musanze na Uwimana Esther w’i Ngoma.
 
Itsinda rya Gakondo y’Igisaka cy’imigongo ryo mu karere ka Kirehe niryo ririmo umukecuru w’imyaka 65 Mariyana Nyiramatabaro ucuranga umuduri afatanya n’abuzukuru be.
 
Aba bose banyuze imbere y’akanama nkemurampaka kari kagizwe na Gatsinda Jean Paul wamamaye mu gutunganya indirimbo nka Jay P, Nkurunziza Augustin uzwi mu muziki nka Producer Papito ndetse na Nyirarukundo Apophia.
 
Nyuma akanama kaje kwemeza ko Rugamba Claude ariwe wegukanye umwanya wa mbere  mu gihe Abatanihira bamuguye mu ntege begukana umwanya wa kabiri.
 
Aba bahanzi bose yaba uwaje ku mwanya wa mbere n’uwa kabiri bagiye gukorana n’inzu ifasha abahanzi yitwa Boss Papa ya Alain Muku ibakorere ibihangano ndetse inabafashe kubimenyekanisha.
 
Rugamba Claude amaze gutsinda yatangaje ko yishimye.Ati “Nanejejwe cyane n’uyu mwanya nabonye ndetse nkashimira n’Imana. Ndashimira The Boss Papa yadutekerejeho ikaza gushaka impano. Icyo mbijeje ubwo batugiriye icyizere bakatwakira tuzirinda ko bakidutakariza ubu tugiye gutangira akazi.”
 
Cyogere wo mu itsinda ry’Abatanihira yavuze ko bafite ibyishimo bidasanzwe kuko batangiye gukabya inzozi bahoranye.
 
Cyirima na we wo muri iri tsinda yavuze ko iwabo ari i Kirehe bityo kuva muri ako karere ukaza ukaza ukaba umuhanzi ukomeye ari ibintu bitoroshye. Uyu musore yatangaje ko bagiye bakora bagakomanga ariko intege zabo zikaba nke ariko ubu akaba yizeye ko ubu ibintu bigiye kugenda neza.
 
Alain Muku yavuze ko yishimiye impano nshya zagaragaye kuko iyo batajya kubashaka mu byaro batari gupfa kumenyekana.
 
Ati “Mwababonye abana bari hano iyo tutajya kubashaka ntabwo impano zabo zari gupfa kumenyekana, ikindi Hanga Higa igamije ni ugushaka ibihangano by’umwimerere  nyarwanda ntekereza ko muri izi ndirimbo z’abatsinze bari hano n’iz’abandi ni indirimbo dushobora kubyina Kinyarwanda.”
 
Intego  y’iri rushanwa ni  ukwibanda ku bihangano bishingiye ku mwimerere gakondo wa Kinyarwanda ari nabyo bitandukanya buri muhanzi wo mu  Rwanda n’undi wese ukora umuziki ku Isi.
 
Reba amashusho y’uko iki gikorwa cyagenze
 
