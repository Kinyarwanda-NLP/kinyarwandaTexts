Umuryango urwanya ruswa n’Akarengane, Transparency International Rwanda (TIR), wagaragaje ko kimwe mu bibazo bikomereye abahinzi n’aborozi ari uko bakibona ibiciro by’umusaruro bibagwa hejuru batazi uko byashyizweho bigatuma umwuga utabateza imbere.
 
Umuryango urwanya ruswa n’Akarengane, Transparency International Rwanda (TIR), wagaragaje ko kimwe mu bibazo bikomereye abahinzi n’aborozi ari uko bakibona ibiciro by’umusaruro bibagwa hejuru batazi uko byashyizweho bigatuma umwuga utabateza imbere.
 
Kuri uyu wa Gatatu hagaragajwe bimwe mu bikubiye mu bushakashatsi bwakozwe n’uyu muryango biciye mu mushinga wawo batewemo inkunga na Banki y’Isi.
 
Ni umushinga watangiye mu 2017 ukazamara imyaka itanu, ukorera mu turere twa Nyanza na Kayonza, aho ureba uruhare rw’umuhinzi n’umworozi mu igenamigambi ry’ibimukorerwa.
 
Ubu bushakashatsi bwakorewe ku bantu 600, bugaragaza ko abantu 29.5% bagaragaje ko kubagezaho ifumbire, imashini zuhira n’imbuto zatoranyijwe,  byabagezeho ku gihe, 28.5% bavuze ko byatinze, 50% bo bavuze ko byatinze hagati y’iminsi 18-30, naho 11% bo bavuze ko kugira ngo babone imashini zo kuhira byatwaye hagati y’iminsi 46-60.
 
Ubu bushakashatsi kandi bwagaragaje ko abahinzi 23% gusa aribo bagaragaje ko bagiye mu gikorwa cyo kugena ibiciro by’umusaruro wabo.
 
Bugaragaza ko 33.20% aribo bavuze ko batagaragaye mu igenamigambi ry’imihigo, naho 66.80% bavuga ko bagaragaye muri iyi mihigo.
 
Umunyamabanga Nshingwabikorwa wa Transparency International Rwanda, Mupiganyi Apollinaire, yavuze ko abaturage bakwiye kujya bahabwa umwanya bagatanga ibiterekerezo, kugira ngo gahunda zibakorerwa  zibagereho kandi zitange umusaruro.
 
Yavuze ko ugereranyije na mbere ubona ko inyongeramusaruro ndetse n’imbuto bigenda bigerera igihe ku muturage, kuko mbere y’uko batangira uyu mushinga abahinzi n’aborozi bagaragazaga ko byageragaho bitinze ndetse hakazamo na ruswa.
 
Mupiganyi avuga ko ahantu basanze ikibazo gikomeye ari uko kugeza ubu umuturage atagaragaza uruhare rwe mu gushyiraho ibiciro by’ibyo yejeje.
 
Yagize ati “Ahantu twasanze ikibazo gikomeye ni mu bijyanye n’ibiciro no kugurisha umusaruro wabo kuko biracyari hasi, ubusanzwe tuzi ko ubuhinzi ari inkingi ya mwamba y’ubukungu bwacu, ariko usanga umuturage abona igihombo."
 
Ati “Abaturage bafite ikibazo uko ibiciro bishyirwaho kuko hatitabwa uko iyo nyongera musaruro yakoreshejwe, ikiguzi cyayo cyangwa imbaraga bashyira muri bwa buhinzi bwabo, leta ifite uruhare mu gutuma umuturage koko aguma muri uyu mwuga.”
 
Umuyobozi Mukuru w’Igenamigambi muri Minisiteri y’ubuhinzi, Dr Semwaga Octave, yavuze ko ikibazo gihari ari uko usanga umuhinzi cyangwa umworozi, ataragira ubumenyi bwo kumenya ibyo yakoresheje, ku buryo byafasha no mu ishyirwaho cya bya biciro.
 
Yagize ati “Abahinzi n’aborozi bagombye kuba bavuga bati reka twandike nk’imibyizi twakoze, inama dukora. Turi twe nk’abatekinisiye usanga dufite ibiciro fatizo, imibyizi tuba twarayibaze tuzi ikijyamo ariko buri gihe iyo tugiye mu nama ngo turebe igiciro fatizo, usanga abahinzi bibagora ngo babe bakwerekana ibintu byanditse.”
 
Avuga ko minisiteri yatangiye gushyira imbaraga ngo hakoreshwe  ikoranabuhanga ku matelefoni, bityo abahinzi bajye bandika uko bakoze ku munsi, bandike ifumbire bakoresheje n’ibindi.
 
Amafoto: Dushimimana Ami Pacifique
 
