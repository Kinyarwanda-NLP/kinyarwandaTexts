Umuririmbyi umaze gushinga imizi mu buryo bukomeye mu ndirimbo zo kuramya no guhimbaza Imana, Bizimana Patient, arimo kwitegura urugendo ku Mugabane w’u Burayi aho afite igitaramo azakorera mu Bufaransa.
 
Umuririmbyi umaze gushinga imizi mu buryo bukomeye mu ndirimbo zo kuramya no guhimbaza Imana, Bizimana Patient, arimo kwitegura urugendo ku Mugabane w’u Burayi aho afite igitaramo azakorera mu Bufaransa.
 
Uyu muhanzi yahamirije IGIHE ko afite urugendo muri iyi minsi aho agiye gukorera igitaramo mu Bufaransa. Amaze imyaka irenga icumi akora umuziki ndetse indirimbo ze zihembura abatari bake mu ngeri zose.
 
Igitaramo Patient Bizimana azaririmbamo kizaba tariki 28 Ukuboza 2019 muri Eglise Evangelique Lumiere Des Nations muri Reims.
 
Bizimana yakoreye ibitaramo mu bihugu hafi ya byose bya Afurika y’Uburasirazuba, yaririmbiye mu Burayi n’ahandi henshi. Ni we muhanzi rukumbi mu bakora umuziki uhimbaza Imana mu Rwanda umaze gukora ibitaramo bikomeye ndetse bikagaragaramo abahanzi bubatse izina.
 
Azwiho gutegura ibitaramo ngarukamwaka bya ‘East Celebration’ byitabirwa n’ibihumbi by’abakunda umuziki we. Mu 2016 yatumiye Solly Mahlangu, umunyempano ukomeye muri Afurika y’Epfo n’abandi batandukanye bagiye bamufasha mu myaka yatambutse.
 
Umuziki yawutangiye akiri muto, agitangira kwiyumvamo impano yatangiye kwihatira kwiga gucuranga piano mu rusengero hanyuma bigeze mu 2007 asohora indirimbo ye bwite yitwa ‘Andyohera’ ari nabwo benshi batangiye kumubwira ko afite ijwi ryiza.
 
Yakunzwe bidasanzwe mu ndirimbo ze nka ‘Iyo neza’, ‘Amagambo yanjye’, ‘Menye neza’ n’izindi; ahamya ko Imana yamugiriye ubuntu butangaje mu buzima bwe kuba yaramuhaye impano ikomeye yo kubwiriza ubutumwa bwayo binyuze mu ndirimbo ndetse zikaba umusemburo mu mitima y’ababa bacitse intege.
 
Mbere yo kujya mu muziki, Patient Bizimana yakinnye umupira w’amaguru igihe kirekire gusa byageze mu mwaka wa 2000 amaze kuva muri Kiliziya Gatolika yakira agakiza, ibya ruhago abivamo atangira kwita cyane ku gukorera Imana no gukora umuziki.
 
Ibitaramo ngarukamwaka yabiteguye ahereye ku byo yitaga ‘Poetic Evening of worship’ nyuma bibyara Easter Celebration iba buri mwaka mu kwizihiza Pasika.
 
