Umwaka wa 2019 usigaje umukino umwe kuri buri mukinnyi  mu Rwanda ukarangira. Ni byinshi byawuranze mu kibuga, ariko abakinnyi 11 ni bo bitwaye neza kurusha abandi.
 
Umwaka wa 2019 usigaje umukino umwe kuri buri mukinnyi  mu Rwanda ukarangira. Ni byinshi byawuranze mu kibuga, ariko abakinnyi 11 ni bo bitwaye neza kurusha abandi.
 
Mu bakinnyi 11 beza batoranyijwe na IGIHE, batanu bakinira APR FC mu gihe Rayon Sports yatwaye Igikombe cya Shampiyona y’umwaka ushize w’imikino ifitemo abakinnyi batatu gusa.
 
Mu gukora iyi kipe, IGIHE yifashishije bamwe mu banyamakuru b’imikino bari mu bice byose by’igihugu ndetse n’abatoza batandukanye.
 
Hari abakinnyi bagiye bagarukwaho nk’abitwaye neza, ariko bitewe n’uburyo twahisemo gupanga ikipe, bakabura umwanya.
 
Kirasa Alain ni umutoza wungirije muri Rayon Sports, watoje Kiyovu Sports mu mwaka ushize w’imikino, avuga ko we nk’uburyo bwiza ahitamo gukinisha ari 4-2-3-1.
 
Bisengimana Justin watoje Sunrise FC na Bugesera muri uyu mwaka, we yabwiye IGIHE ko akunda imikinire ya 4-3-3, aho usanga akenshi hari abakinnyi bakina inyuma ya ba rutahizamu bahita batakaza umwanya.
 
Abagize ikipe y’umwaka wa 2019 mu Rwanda
 
Mu izamu: Kimenyi Yves
 
Kimenyi Yves ni umunyezamu wa Rayon Sports kuva muri Nyakanga uyu mwaka, aho watangiye akinira ikipe ya APR FC.
 
Uyu musore w’imyaka 27, yatowe 100% n’itsinda ry’abantu 12 bakoze iyi kipe y’umwaka.
 
Kimenyi  yamenyekanye cyane muri Shampiyona ya 2016/17, aho mu mpera za 2017 aribwo yatangiye guhamagarwa mu ikipe y’igihugu nkuru ndetse akaba ari na we munyezamu wayo wa mbere.
 
Inyuma iburyo: Omborenga Fitina
 
Omborenga Fitina yatowe ku kigero cya 82% nk’uwitwaye neza kurusha abandi bakinnyi bose bakina inyuma ku ruhande rw’iburyo mu Rwanda.
 
Uyu mukinnyi wa APR FC n’ikipe y’Igihugu ‘Amavubi’ ni ntasimburwa muri aya makipe yombi, aho yakurikiwe na Iradukunda Eric wa Rayon Sports, wagize 18%.
 
Inyuma ibumoso: Imanishimwe Emmanuel
 
Imanishimwe Emmanuel Mangwende ukinira APR FC ni we watowe nka myugariro w’ibumoso ku majwi 66%.
 
Uyu mukinnyi na we ukinira ikipe y’Igihugu, yahigitse mugenzi we Niyomugabo Claude wagize 7% na Rutanga Eric wa Rayon Sports wagize 27%.
 
Mu mutima wa myugariro: Manzi Thierry na Mutsinzi Ange
 
Manzi Thierry na Mutsinzi Ange bakinira APR FC ni bo bagize amajwi menshi nk’abashobora gufatanya mu bwugarizi, aho aba bahoze bakinana muri Rayon Sports bahigitse abandi bakinnyi bagiye bagarukwaho nka Buregeya Prince uheruka gukina muri Kamena, Rugwiro Hervé na Iragire Saidi bakinira Rayon Sports.
 
Hagati mu kibuga: Munyakazi Youssuf Lule na Niyonzima Olivier Sefu
 
Ku myaka 39, Munyakazi Youssuf Lule ukinira Police FC mu kibuga hagati ni we wagize amajwi menshi mu bashobora gukinira imbere ya myugariro.
 
Uyu mugabo wakiniraga Mukura Victory Sports mbere y’uko uyu mwaka w’imikino wa 2019/20 utangira kimwe na Niyonzima Olivier Sefu wa APR FC, wagize umwaka mwiza ari muri Rayon Sports, ni bo bagize amajwi menshi.
 
Abandi bakinnyi bo hagati bari batekerejweho n’abatoye iyi kipe y’umwaka barimo Duhayindavyi Gaël wa Mukura Victory Sports na Mugheni Fabrice wa Rayon Sports, uyu wagowe n’imvune zatumye kugeza ubu amaze kugaragara mu mikino ibiri gusa uhereye muri Nzeri.
 
Ukina inyuma ya ba rutahizamu: Hakizimana Muhadjiri
 
Hakizimana Muhadjiri w’imyaka 25 kuri ubu ukinira mu Leta zunze Ubumwe z’Abarabu ni we mukinnyi utagikina mu Rwanda watowe mu ikipe y’umwaka wa 2019.
 
Uyu mukinnyi wakiniraga APR FC kugeza muri Kamena, yatsinze ibitego icyenda muri Shampiyona mu 2019 ndetse n’igitego kimwe mu Gikombe cy’Amahoro.
 
Yatowe ku kigero cya 66% ahigitse Oumar Sidibé watangiye gukinira  Rayon Sports mu Ukwakira, we wagize amajwi 28% ndetse na Manishimwe Djabel wagize 6%.
 
Ba rutahizamu: Sarpong, Babuwa na Ulimwengu
 
Ubusatirizi bw’ikipe y’umwaka wa 2019 mu Rwanda bugizwe n’abakinnyi batatu b’Abanyamahanga ari bo Michael Sarpong wa Rayon Sports, Babuwa Samson Omoviare wa Sunrise FC na Ulimwengu Jules wa Rayon Sports.
 
Umunya-Ghana Michael Sarpong wasoje Shampiyona y’umwaka ushize w’imikino ari mu bakinnyi babiri batsinze ibitego byinshi ndetse uyu mwaka akaba amaze gutsinda ibitego bitandatu muri Shampiyona, ni umwe muri ba rutahizamu batatu beza bari mu gihugu.
 
Muri iyi kipe, yakinana n’Umunya-Ghana Babuwa Samson na we kuri ubu umaze gutsinda ibitego 17 kuva uyu mwaka wa 2019 utangiye ndetse n’Umurundi Ulimwengu Jules watsinze ibitego 11 bya Shampiyona mu 2019 akanigaragaza mu Gikombe cy’Amahoro no muri CECAFA Kagame Cup.
 
Abandi bakinnyi bagiye bagarukwaho barimo Armel Ghislain wa Kiyovu Sports, Iradukunda Bertrand wa Mukura Victory Sports,  Bizimana Yannick wa Rayon Sports,  Wangi Pius wa Sunrise FC, Shabani Hussein Tchabalala wa Bugesera FC na Usengimana Danny wa APR FC.
 
Umurundi Haringingo Francis Christian Christian utoza Police FC nyuma yo kuva muri Mukura Victory Sports ni we watoranyijwe nk’umutoza w’iyi kipe ya 2019.
 
