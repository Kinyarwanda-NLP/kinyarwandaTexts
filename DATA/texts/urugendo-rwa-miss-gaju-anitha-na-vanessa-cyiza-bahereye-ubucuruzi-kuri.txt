Gaju Anitha na Cyiza Vanessa bamenyekanye cyane mu irushanwa rya Miss Rwanda 2019, kuri ubu bafunguye iduka ry’imyenda mu Mujyi wa Kigali nyuma y’amezi make batangirije ubucuruzi bwabo kuri Instagram.
 
Gaju Anitha na Cyiza Vanessa bamenyekanye cyane mu irushanwa rya Miss Rwanda 2019, kuri ubu bafunguye iduka ry’imyenda mu Mujyi wa Kigali nyuma y’amezi make batangirije ubucuruzi bwabo kuri Instagram.
 
Aba bakobwa bakiva muri Miss Rwanda 2019 batangije umushinga w’ubucuruzi, muri Kamena batangira gucuruza amasakoshi n’imyenda y’abakobwa ariko bifashishije imbuga nkoranyambaga cyane cyane Instagram.
 
Vanessa yagize ati” Ni igitekerezo cyaje nyuma y’uko twari tubonye ko ibintu by’ibiraka bitagenda duhitamo gutangira kwikorera.”
 
Iki gihe baranguraga isakoshi bakayamamaza bifashishije Instagram, uyikunze agahita abahamagara bakayimushyira.
 
Nyuma bafashe icyemezo cyo gukora iduka kugira ngo n’uzakunda ibyo bacuruza agire aho abasanga bityo bagabanye amafaranga yatakariraga mu ngendo bashyira abakiriya ibicuruzwa byabo.
 
Mu kiganiro na IGIHE, aba bakobwa bavuga ko batangiye barangura amasakoshi 16 y’ibihumbi bitarenze 250.
 
Nyuma y’amezi make, Gaju na Vanessa bari inshuti kuva mu bwana bafatanyije gufungura iduka “GAVA” ry’imyenda mu nyubako ya KCT iri mu mujyi wa Kigali hagati.
 
Bakomeje bavuga ko amafaranga yose bashoye mu bikorwa by’ubucuruzi ari inyungu bagiye bakorera bungikanyije n’andi make bakoreraga mu biraka bitandukanye.
 
Ari Gaju cyangwa Vanessa bose biga muri Kaminuza bavuga ko ubucuruzi bwabo butazabangamira amasomo kuko umwe yiga ku manywa undi akiga nimugoroba bityo ngo bazajya basimburana.
 
Aba bakobwa batangiye bacuruza imyambaro y’abakobwa gusa bavuze ko muri gahunda bafite harimo kuzagura ubucuruzi bwabo bakaba bakongeramo n’indi.
 
Mu myambaro bafite harimo amakanzu arimo ayo guserukana mu birori binyuranye, aha bakaba basabye abakobwa bazitabira Miss Rwanda kubagana bakabafasha kurimba neza.
 
Gaju Anitha wari umwe mu bahatanira ikamba rya Nyampinga w’u Rwanda, yari yiyamamarije mu ntara y’Amajyaruguru. Yabashije kugera muri batanu ba mbere icyakora ntiyagira ikamba atsindira.
 
Vanessa Cyiza wasezerewe bari mu mwiherero wa Miss Rwanda 2019 yatowe n’abandi bakobwa nk’uzi kubana n’abandi neza.
 
Reba ikiganiro kirambuye twagiranye n’aba bakobwa ubwo twabasuraga ku iduka ryabo GAVA 
 
