Abafana ba Manchester United ikina mu cyiciro cya Mbere mu Bwongereza baba mu Rwanda, batanze inkunga y’ibihumbi 500 Frw yo gufasha ihuriro ry’ababyeyi b’abana bafite Autisme mu Rwanda rimaze kumenyekana nka Rwanda Parents Initiative on Autism (RPIA).
 
Abafana ba Manchester United ikina mu cyiciro cya Mbere mu Bwongereza baba mu Rwanda, batanze inkunga y’ibihumbi 500 Frw yo gufasha ihuriro ry’ababyeyi b’abana bafite Autisme mu Rwanda rimaze kumenyekana nka Rwanda Parents Initiative on Autism (RPIA).
 
Iki gikorwa cy’urukundo cy’iri huriro ry’abakunzi b’ikipe ya Manchester united mu Rwanda (Full Time Reds Rwanda), cyabaye ku wa Gatanu tariki 13 Ukuboza 2019.
 
Kiri muri gahunda yo kuba hafi no gufasha abantu bafite ikibazo cya Autisme, aho usanga ari ikibazo umuntu avukana, umwana uyifite bimwe mu bice by’umubiri we ntibikore uko bikwiye bigatuma adahabwa agaciro agomba haba mu muryango we ndetse no mu rungano.
 
Ibi ngo biba intandaro yo kutiyumva mu bandi kuko abenshi bahura n’inzitizi zo guhezwa nubwo nabo baba ari abana bagomba kwitabwaho bagakura kandi bakagira ubuzima nk’ubw’abandi.
 
Mitali David uyobora itsinda ry’abafana ba Manchester United rizwi nka Full Time Reds Rwanda, avuga ko kuba hari abana bahezwa mu miryango kubera ko afite Autism ari bimwe mu byabateye imbaraga mu kubafasha.
 
Ati “Ni ikintu kibabaje cyane kubona mu miryango imwe n’imwe haba abana bahezwa kubera bafite ko Autisme, twifuje rero gufasha aba bana kuko uburyo twumva babayeho byaduteye imbaraga zo kubafasha kugira ngo nabo bagerageze kwishima”.
 
Mutali avuga ko igitekerezo bagikuye ku ikipe yabo ya Manchester United isanzwe ifasha abana bafite Autisme, na bo batangira gukorana n’iri huriro ry’ababyeyi b’abana bafite Autisme mu Rwanda.
 
Umunyamabanga Mukuru wa RPIA, Kirenga Clément, yavuze ko bishimiye igikorwa cy’ubutwari cyakozwe n’abafana ba Manchester United mu Rwanda, ashimangira ko ari indashyikirwa kubera intambwe bateye.
 
Ati ”Icya mbere Umuryango w’ababyeyi b’abana bafite Autisme wishimiye cyane ni ukubona Umuryango w’abafana ba Manchester United batwereka urukundo, bakadutera inkunga kandi ari Abanyarwanda bahuriye ku kintu kidafite aho gihuriye na Autisme.  Byadukoze ku mutima, twabonye inshuti z’indashyikirwa kandi twabyakiriye neza cyane”.
 
Yakomeje avuga ko iyi nkunga bahawe izabafasha gukomeza kwegera ababyeyi b’abana bafite Autisme, ndetse bagiye no gukomeza gushakisha abandi bana batari bamenyekana bafite iki kibazo hirya no hino mu gihugu kuko usanga bamwe mu babyeyi bibwira ko abana babo barozwe.
 
